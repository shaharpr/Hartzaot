<span dir="rtl"><u>השורה השניה – דוד בוזגלו</u></span>

<span dir="rtl"><u>עלייתה וירידתה של קהילת יהודי קזבלנקה במאה העשרים
(מתוך אתר "אנו")</u></span>

<span dir="rtl">בתחילת המאה העשרים היו בקזבלנקה כ 6000 יהודים. באמצע
המאה כ 75 אלף, ובסופה אלפים בודדים.</span>

<span dir="rtl">ב 1907 הותקפה העיר על ידי שבטים מקומיים, ויהודים רבים
נרצחו או נפצעו.</span>

<span dir="rtl">לאחר שהצרפתים שלטו בעיר מ 1912, העיר הפכה מרכז כלכלי,
וגם המרכזי היהודי החשוב במרוקו. וכך מספר היהודים גדל בהתמדה עד לשיא של
75 אלף ב 1951.</span>

<span dir="rtl">ב 1934 אסר השולטן על היהודים לגור בעיר, והתיר להם את
השכונה היהודית "המלאח" הצמודה לחומת העיר.</span>

<span dir="rtl">הנאצים לא הגיעו לעיר אך היו תקריות אנטישמיות בתחילת
המלחמה. כבר בנובמבר 1942 האמריקאים נכנסו לעיר. פליטים רבים מאירופה עברו
דרכה.</span>

<span dir="rtl">גלי עליה לישראל היו ב 1948, 1955-56, ו 1965-70. ואז
נותרו כחמשת אלפים יהודים בלבד.</span>

<span dir="rtl">למרות ששנים רבות הייתה נטיה להתבוללות והזדהות עם המדינה
בקרב חלק מהיהודים, התקריות השונות כל השנים ובעיקר בתקופת הקמת המדינה
גרמו ליהודים להגר, אם לישראל ואם לארצות אחרות.</span>

<span dir="rtl">בשנות הארבעים היו 16 בתי ספר של אליאנס בעיר, וגם "אורט"
תמך בבתי ספר מקצועיים. גם פעילות ציונות ענפה התנהלה משנות העשרים, ועד
1959 שאז נאסרה.</span>

<span dir="rtl"><u>פיוטים ופייטנים</u></span>

<span dir="rtl"><u>מתוך "מבוא לפיוט" ו"הפיוט מהו? הגדרות ותולדות" (מתוך
אתר "הזמנה לפיוט")</u></span>

<http://old.piyut.org.il/articles/529.html>

<span dir="rtl">הגדרת הפיוט אינה פשוטה כל כך. המילה עצמה באה מיוונית
(פויֶאטוּס), מילה קרובה, מן הסתם למילה פואטיקה. יש שמצמצמים את ההגדרה
לשירת קודש בלבד, ויש שמרחיבים לשירה עברית שלאחר המקרא, בכלל.</span>

<span dir="rtl">בדרך כלל הפיוט הוא מילות שיר עם מנגינה. אך פיוט אחד יכול
לקבל מנגינות רבות, ומנגינות ישנות יכולות לקבל מילים חדשות. המנגינות
עממיות, אין זכויות יוצרים...</span>

**<span dir="rtl">נשמת הפיוט היא אותה התאמה בין מילים למנגינה, וההקשר -
הזמן מיוחד בו הוא מושר. הפיוט מבקש שישירו אותו, שיתאחדו דרכו עם הזיכרון
היהודי לדורותיו</span>.**

<span dir="rtl">פיוטים נוצרו למועדים, או לאירועים מיוחדים. הם נוצרו
במקביל לתפילות, ותחילה רבנים התנגדו לשבצם בתפילות, אך היום הסידור
והמחזור מלאים פיוטים.</span>

<span dir="rtl">הפיוט לא צמוד לתפילה בהכרח, אך צמוד לחיים הדתיים. מלבד
פיוטי חגים, קיימים פיוטים לברית מילה, בר מצווה, פיוטי שולחן שבת. היום יש
פיוטים לאירועים רחוקים מטקסים דתיים בכלל. הפייטן שר את הפיוטים, לפעמים
גם מחבר את המילים, אך בדרך כלל לא רק שלא יחבר את המנגינה, אלא פעמים רבות
יחבר מילים שיתאימו ללחן שבחר מראש. והלחן לא חייב להיות יהודי דווקא.
קיימים פיוטים רבים עם מנגינות גרמניות, מזרח אירופאיות, ערביות, ועוד
ועוד.</span>

<span dir="rtl">הפייטן אינו חזן כי אינו מחוייב לתפילות ולבית הכנסת, אך
הוא גם לא זמר אולמות, למרות שהוא מתפרנס משירתו, הוא לא מארגן הופעות. הוא
צמוד לקהילה מסוימת, ולמסורת תורנית, ומוזמן לאירועים, ויש לו את החירות
להביע את לבו שלא כמו בתפילות שהן מצוות אנשים מלומדה. הקהל השומע משתתף
בפיוט בצורה זו או אחרת.</span>

<span dir="rtl">הפיוט תלוי בקהל לא רק בפייטן, לכן, הפיוט הוא אותו חלק של
תרבות יהודית ששונה בין קהילה לקהילה, למרות שהוא נשען על מקור משותף של
דת, או לפחות מנהגים, וגם על יסודות לשוניים משותפים של המקרא
והמדרשים.</span>

<span dir="rtl">הנה הפייטן חיים לוק (תלמידו של דוד בוזגלו) משוחח עם מאיר
בוזגלו (בנו של דוד בוזגלו) ומסביר את נושא הפיוט טוב ממני.</span>

<https://youtu.be/nzYl6vrYzgg>

<span dir="rtl">כאמור, אנו רואים כאן את הפיוט כתגובה על הקפאת מערכת
התפילות. ביטוי לצורך להבעה אישית, לפעמים כהופעה, לפעמים כשירה בציבור
מסורתית מודרכת.</span>

<span dir="rtl">יש שרואים את תחילת הפיוט בתקופה הביזנטית בארץ ישראל, ויש
שמקדימים אותו למקרא עצמו.</span>

<span dir="rtl">הפייטנים הקדומים של ארץ ישראל הם ינָיי, הקליר, ר' פנחס
מכפרא, שמילות שיריהם זכו להכרה במאה האחרונה באמצעות הגניזה
הקאהירית.</span>

<span dir="rtl">מכאן מתפשט הפיוט לבבל (רס"ג עצמו), כמובן לספרד (דונש בן
לברט, אבן גבירול, יהודה הלוי, אברהם אבן עזרא, משה אבן עזרא ועוד. במקביל
הפיוט האשכנזי, משולם בן קלונימוס, שמעון ברבי יצחק, אפרים מרגנשבורג ועוד,
ואחרי גירוש ספרד, ר' ישראל נג'ארה בצפת, אולי הגדול מכולם.</span>

<span dir="rtl">במאות האחרונות, פייטנים רבים מאוד, בצפון אפריקה, תימן,
תורכיה, חלב, בבל ועוד.</span>

<span dir="rtl">נזכיר עוד את "שירת הבקשות", שהיא מנהג ביהדות המזרח וצפון
אפריקה, לקום בשבת בבוקר, בחדשי החורף, לפני תפילת שחרית, ולשיר ביחד פיוטי
שבח לקב"ה, געגועים לארץ ישראל, שירי שבת ועוד. בתורכיה היא נקראת "שירת
המפטירים" ומבוצעת על ידי מקהלות. מסורת נדירה יותר.</span>

<span dir="rtl">פייטנם הגדול של שני הדורות האחרונים במרוקו
היה</span> [<span dir="rtl">רבי דוד
בוזגלו</span>](http://www.piyut.org.il/articles/311.html) (1902-1975)
<span dir="rtl">ששֶמע שירתו הגיע למרחקים והיה נערץ בקרב חובבי המוסיקה,
יהודים ומוסלמים כאחד. הוא טיפח את "שירת הבקשות" והעמיד שורה של
תלמידים  ממשיכי דרך, השרים את שיריו ואת לחניו. רבי דוד לא הסתפק בזמרה,
אלא גם יצר שירים רבים על פי מסורת השירה העברית במרוקו. שיריו ניכרים היטב
בלשונם העברית המיוחדת, בעזות הביטוי ובהיענות מירבית למוסיקה
ולביצוע  המדויק של השיר. שיריו משקפים,  בכלים של מסורת הפיוט, את
האירועים הגדולים בתקופת דור המדינה, בעיקר בולטים שיריו העוסקים במלחמת
ששת הימים ובשחרור ירושלים, המלמדים על חוויה עזה ורושם בל יימחה שעשו
המאורעות על המשורר. דרכי ההבעה ועיצוב השיר אצל רבי דוד מושפעים לא
במעט  מהקצידות של רבי דוד קיים \[קצידה, היא מבנה שירי שמגיע לתרבותנו
מהערבים, והוא קדום ביותר\]. מסורת "שירת הבקשות" \[בישראל\] נתעוררה לחיים
חדשים בזכות רבי דוד ותלמידיו, ורישומים ראשונים ממנה ניכרים בזרמים שונים
בזמר העברי בן ימינו</span>.

**<span dir="rtl"><u>מעט ביוגרפיה</u></span>**

<span dir="rtl">ר' דוד בוזגלו, נולד ב 1903 בעיירה זאוויה במרוקו. הוא למד
אצל הפייטן ר' חיים עטאר.</span>

<span dir="rtl">נחשב בגיל צעיר לתלמיד חכם, בעל זיכרון יוצא מן הכלל, אבל
בחר להתמקד בפיוט וחזנות.</span>

<span dir="rtl">בבגרותו הוא עבר לקזבלנקה, והיה הפייטן המרכזי בה. בתקופה
זו צומחת הקהילה יהודית החדשה בקזבלנקה, שתארנו לעיל, והיא משלבת נוסחים
שונים של יהודי מרוקו. דוד בוזגלו מלביש פיוטים על מנגינות עממיות. המקורות
למנגינות היו אפילו סרטים מצריים.</span>

<span dir="rtl">המטרה, למשוך את הדור הצעיר, הנמשך באופן טבעי למוזיקה
המקומית, אל בתי הכנסת. שם הוא היה עורך את "שירת הבקשות" להתלהבות הנוער
היהודי, וגם ערבים...</span>

<span dir="rtl">כמו כן היה מגיע לחתונות (לא כל אחד היה יכול להזמין אותו,
הוא היה יקר...).</span>

<span dir="rtl">השירה הזאת התנהלה או בבתים פרטיים או בבתי כנסת. לא היו
קונצרטים.</span>

<span dir="rtl">חלק גדול מפיוטיו כתובים בערבית יהודית, ולפעמים הוא שוזר
שורות מתחלפות בין השפות ("מַטְרוּז"). ערבים מקומיים היו באים לשמוע את
פיוטיו בהופעות שלו.</span>

<span dir="rtl">מצד אחד היה זמר-פייטן בחתונות, בר מצווה וכמובן בבית
הכנסת. במקביל ניהל חיים בוהמייניים. לפי סיפורי בנו, השתתף גם בחפלות
ערביות. "עישן קצת, שתה קצת...". פרופ' חביבה פדיה אומרת, על הרוח השוררת
במרוקו: "במזרח דברים באים בעונג, אתה לא צריך לסבול".</span>

<span dir="rtl">אבל, חייו היו מלאי אסונות.</span>

<span dir="rtl">בנו הצעיר שלום, נפטר, וזה גרם לו להטיל חומרות שונות על
עצמו, ובהן סירוב להופיע עם תזמורת, סירוב להצטלם, לפרסם הקלטות של שיריו,
ואפילו להדפיסם.</span>

<span dir="rtl">נפרד מאשתו הראשונה, מבלי להתגרש (לא מצאתי פרטים),
והרבנים אישרו לו לשאת אישה שנייה.</span>

<span dir="rtl">בגיל ארבעים בערך, הוא מתעוור. גם בכך ראה עונש, ודרש
מעצמו תיקון. אך אחרי תקופת דיכאון, הוא קם עם להט ודבקות חזקים
מהקודמים.</span>

<span dir="rtl">חשב תחילה שהעיוורון ימנע ממנו להגיע לארץ ישראל, אך
לבסוף, לא רק שראה חובה להגיע לישראל אלא ראה בכך גם שליחות.</span>

<span dir="rtl">בשנת 1965, בגיל 62 הוא עולה לישראל, עיוור, אך גיבור
תרבות יהודי מרוקאי. אלא שבארץ הקהילה המרוקאית במשבר הגירה, מפוזרת
בעיירות הפיתוח. הוא עצמו גר בקרית ים, עד פטירתו ב 1975. אבל, הוא עובר
מעיירה לעיירה, מטבריה לקרית מלאכי, כגואל תרבותי, וכמחזיר גאווה כנגד
תחושת הקיפוח התרבותי. והעיקר, מעמיד תלמידים.</span>

<span dir="rtl">ב 1969, תפילות יום הכיפורים, הקהל שבא לשמוע אותו ממלא
בית קולנוע שלם.</span>

<span dir="rtl">בשנים יותר מאוחרות הוא סובל מבעיות בריאות וחוסר
פרנסה.</span>

<span dir="rtl">בעשר שנותיו בארץ הוא כותב באופן אינטנסיבי, ובפיוטיו
מתייחס לאירועים של ימיו, כמו מלחמת ששת הימים. 14 פיוטים חיבר על מלחמת
ששת הימים. ביניהם הוא מבקר את מנהיגי ערב, אך גם את ישראל על היהירות
שאחרי הניצחון ("ידי ועוצם ידי, והיכן הקב"ה?).</span>

<span dir="rtl">אף פעם לא היה שלם עם מה שכתב, ואת מה שכתב לא פירסם.
ביודעין ראה את פיוטיו כראויים לשכחה, עד שנתו האחרונה שבה התעורר לחשוב על
זיכרון.</span>

<span dir="rtl">אחרי מלחמת יום הכיפורים נכנס למצב של דכאון או לפחות
דכדוך, ונפטר אחרי שנתיים.</span>

<span dir="rtl"><u>מתוך: פייטן ומשורר: מפעל חייו של ר' דוד בוזגלו זוכה
סוף סוף להכרה</u></span>

<span dir="rtl"><u>מאת: עמיחי חסון.</u></span>

"<span dir="rtl">אנחנו מבחינים היום בין המילים 'משורר' ו'פייטן', לאו
דווקא באותה הצורה שבה כל קהילות ישראל הבחינו לאורך השנים", מסביר המשורר
והחוקר אלמוג בהר, שאף הקדיש לבוזגלו פרק בעבודת הדוקטורט שלו, "המילה
'פייטן' משמשת לעתים לתאר את כותב הפיוטים, ולעתים את מבצע הפיוטים, ובמקרה
של ר' דוד בוזגלו, הוא היה פייטן בשני מובני המילה. כמו כן, אנחנו מבדילים
בין המשורר, הכותב שירי חול או שירים המתפרסמים בספרים, לעומת הפייטן,
הכותב שירת קודש או שירה לביצוע מוזיקלי בהקשרים ליטורגיים. אך הבחנות אלו
אינן תמיד חד משמעיות, והיו כאלו שכתבו גם שירת חול וגם שירת קודש, וכמובן,
גם שירת חול יכולה להיות אמונית, והיא אף יכולה להתחבר לביצוע מוזיקלי. ר'
דוד בוזגלו עצמו כתב בעיקר פיוטים, אשר לא נועדו לביצוע בתוך התפילה, כיוון
שלאחר המאה ה-16, כבר היה קשה להכניס אליה פיוטים חדשים, אלא רק להקשרים
שסביבה, כגון עונג שבת ואירועי החיים - ברית מילה, זבד הבת, בר מצווה, בת
מצווה, חתונה וכמובן, החגים. הוא כתב גם שיר חול אחד, על עיוורונו</span>".

"<span dir="rtl">אף על פי שר' דוד בוזגלו, שחיבר מילים על פי לחן ידוע
מראש", מסבירה חוקרת המוזיקה והפיוט חנה פתיה את אחד ההיבטים המרכזיים
בכתיבה שלו, "הוא הצליח להוציא מתחת ידיו פיוטים ברמה גבוהה ביותר, כאשר בה
בעת הוא נצמד גם 'לאילוצים' של משקל וחריזה. אנחנו מכירים את זה מהמשוררים
הגדולים בדורות הקודמים, שחיברו יצירות מופת כשהם כבולים בסד של משקל,
חריזה ושיבוצים. אבל משוררים שמקבילים לו בזמנו הוציאו  תחת ידם פזמונים,
ולא פיוטים. מה שהנחה אותם היה הדמיון למצלול המקורי והניסיון לשמור עליו,
ולכן הכתיבה שלהם לא הצליחה להתרומם מעבר לרמה של פזמון. את ר' דוד בוזגלו
לא עניין המצלול המקורי, ולכן אין בשירים שלו מילים כמו 'יה אלי', 'יה
עיני', 'חביבי' וכיוצא באלה. הפיוטים שלו הם בעלי עומק ותחכום. יש לו שפה
עשירה שמושפעת מהתנ"ך, מהגמרא והמשנה, ובתור מי ששר בעצמו, הייתה לו רגישות
גדולה למצלול. כך הוא יצר פיוטים שנכנסו אל תוך מחזור החיים של יהודי
מרוקו</span>".

<span dir="rtl">הדברים לעיל, ועוד רבים נכתבו בעקבות סרט תיעודי של רפאל
בלולו על ר' דוד בוזגלו, שנכתב לסדרת "העברים" בערוץ "כאן".</span>

<span dir="rtl">עליו מגיבה גם שושנה גבאי באתר "העוקץ".</span>

<span dir="rtl">בחודש אב בשנת תשכ"ה, 1965, התרחש נס בשיכונים הפזורים
בעיירות הפיתוח ובשכונות העוני של ישראל: באנייה מהמגרב לחיפה הגיע רבי דוד
בוזגלו. אך הניח רגליו בדירת השיכון שבחולות קריית ים, וכבר שם פעמיו לסובב
בבית שאן, בדימונה, בגבעת אולגה ובקריית שמונה. במקומות אלו, רחוקים מהעין
ומהלב של השלטון, עמדו נרגשים בני הקהילה מחוץ לבתיהם, מחכים לקבל את פני
המשורר העברי האחרון של יהודי מרוקו וגדול פייטניה במאה העשרים. בנקודת זמן
דרמטית זו בוחר הבמאי רפאל בלולו לפתוח את "ר׳ דוד בוזגלו – שיר ידידות",
סרטו הדוקומנטרי מעורר הנפש. שוט מרהיב של גלי הים שהביאו את בוזגלו לישראל
וקטעי ארכיון מספינות העולים מתחלפים בשוט של נסיעה אל תוך השיכונים החדשים
של שנות החמישים והשישים, שעמדו אז עדיין עירומים וחשופים בתוך החולות, בלי
שיח או צמח. צאן מרעיתו המתגעגע שגר שם זוכר עד היום במדויק גם את תאריך
הגעתו של ר' בוזגלו לישראל – חודש אב</span>.

<span dir="rtl">וכך מספר בנו מאיר בוזגלו, מתוך המשפחה:</span>

<span dir="rtl">מרגע שאני זוכר את עצמי הפיוט היה שם. טבעי, ברור מאליו,
ודווקא משום כך מתמזג בקלות עם דברים אחרים. היו דברים אחרים רבים. עבד
אל-והאב, ואום כלת'ום (הטרנזיסטור בעגלה בדרך לסופרמרקט), זקי מורן
הטורקי</span>, [<span dir="rtl">סלים
הללי</span>](http://www.haokets.org/2013/06/23/%D7%9B%D7%A9%D7%96%D7%94%D7%91-%D7%94%D7%93%D7%95%D7%A8%D7%95%D7%AA-%D7%A2%D7%95%D7%93-%D7%94%D7%AA%D7%92%D7%9C%D7%92%D7%9C-%D7%91%D7%A9%D7%9B%D7%95%D7%A0%D7%95%D7%AA/),
<span dir="rtl">החיפושיות, רוק'נרול, רוק כבד, בטהובן ומוסיקה קלאסית
בכלל, אריק איינשטיין, לד זפלין, וכמובן ג'טרו טאל. היו עוד. אבל
הטרנספורמציה העמוקה היא מרוברט פלנט של לד זפלין אל יאן אנדרסן של ג'טרו
טאל. על רקע כל אלו מה יעשה את הפיוט בולט כל כך</span>?

<span dir="rtl">אבא השתדל מאוד שלא נלמד לפייט, ולא לשיר. בראש ובראשונה
הוא דרש מכל תלמיד שבא ללמוד אצלו שיהיה לו מקור הכנסה כלשהו. לא חשוב מה:
דוור (מרוקאי יודע שפות? דוור!), מורה, סַפּר. חשוב להקטין את התלות בקהל,
שכן היום הקול אתך, מחר לא. באשר לי אבא רצה דבר אחד: שאלמד תורה. אבא לא
השאיר כפר או עיר במרוקו שלא היה בהם, וכשהיה בא לשם היה פוגש את רב המקום,
ויושב ולומד עמו תורה. מספרים גם שבכוח הזיכרון העצום שניחן בו היה מתקן
ספרי תורה שהשתבשו. פעם הגיע לעיר אחת, והרב המקומי, שגילה את יכולותיו של
אבא בתלמוד, כעס כל כך שהוא מקדיש זמן לפיוט, עד שסטר לו על לחיו. אבא ישב
ובכה. ואכן, שעות אחדות לפני מותו ציווה אותי, רק אותי, שאלמד תורה</span>.

<span dir="rtl">ובכן, אבי לא רצה שאלמד מוזיקה ושאעסוק בה כלל. אבל פעם
אחת הוא לא התאפק. בימי שישי היינו מתפללים בחדרו הקטן, ממש קטן. תמיד
סיימתי את תפילת העמידה לפני כולם, ועד שאבא, רפי אחי ז"ל, ושלום יבל"א,
סיימו את תפילתם הייתי מתופף. מה תופפתי? את תיפוף המועדון הטכני שליווה את
צעדת חג העצמאות. אחרי שסיים להתפלל שאל אבא: "למה אתה מתופף קצבים כאלה?".
השבתי לו: "ומה אתופף?". "תעשה משהו שלנו". והוא הנחה אותי על פי המקצב
הערבי הידוע. זהו. זה הדבר היחיד שנאמר לי</span>.<span dir="rtl">  
</span>

<span dir="rtl">אחת היצירות המעניינות ביותר של דוד בוזגלו, והמלמדות
ביותר על היותו מעורה בחיי הארץ, מצד אחד, וביקורתי מצד אחר, היא כתיבה של
מילים אחרות שונות לחלוטין, המתאימות למנגינה של באב-אל-וואד.</span>

<span dir="rtl">נראה את המילים, ומהיוטיוב, שיחה מרגשת בין הבן מאיר
בוזגלו וחיים גורי.</span>

<span dir="rtl"><u>בינו נא מורדים / ר' דוד בוזגלו</u></span>

<span dir="rtl">מותאם למנגינה של "באב אל וואד"</span>

<span dir="rtl">בִּינוּ נָא מוֹרְדִים רוֹדְפֵי קְרָב וָרֶצָח</span>  
<span dir="rtl">לֹא לָתֵת בְּקוֹל עַל עָם שׁוֹפֵךְ שִׂיחוֹ</span>  
<span dir="rtl">מוּל שׁוֹכֵן שָׁמָיו, כָּל יָכוֹל לָנֶצַח</span>  
<span dir="rtl">כִּי בְּצֵל סֻכּוֹ שָׁם שָׂם לוֹ מִבְטָחוֹ</span>

<span dir="rtl">זִכְרוּ נָא יוֹם בֵּן חֲלוֹף הוּכַן לִיְּצִירָה</span>  
<span dir="rtl">כַּת שָׁלוֹם נָתְנָה בְּקוֹל מַר לְמֶרְיו</span>  
<span dir="rtl">הֲלֹּא הוּא יְצִיר נַפְשׁוֹ לָרִיב נִמְהָרָה</span>  
<span dir="rtl">זֹאת עֲשׂוּ אֵפוֹא, קִרְאוּ לָכֶם שָׁלוֹם</span>  
  
<span dir="rtl">נֵזֶר הַיְּצִירָה אֱנוֹשׁ נוֹצָר כְּמֶלֶךְ</span>  
<span dir="rtl">רַק לִבְנוֹת צִיָּה לִנְטֹעַ יְשִׁימוֹן</span>  
<span dir="rtl">אַךְ הוּא שָׁת בָּתָה שְׂדוֹת יְבוּל רַב עֶרֶךְ</span>  
<span dir="rtl">וַיְמַגֵּר לָאָרֶץ, עֹפֶל וְאַרְמוֹן</span>  
  
<span dir="rtl">זִכְרוּ</span>...  
  
<span dir="rtl">יַעְקֹב, יָשָׁר, דָּרַשׁ בְּרֹךְ וְנֹעַם</span>  
<span dir="rtl">אֶת שְׁלוֹם אֶחָיו וְאֶת שְׁלוֹם שׂוֹנְאָיו</span>  
<span dir="rtl">עַל צַוָּאר נִרְדַּפְנוּ יוֹם חֲרוֹן וְזַעַם</span>  
<span dir="rtl">וּשְׁלוֹמִים רָדַפְנוּ, נַחְנוּ צֶאֱצָאָיו</span>  
  
<span dir="rtl">זִכְרוּ</span>...  
  
<span dir="rtl">תּוֹךְ מֵי הַמִּקְדָּשׁ מָחֲקוּ שֵׁם בֵּן אַרְבַּע</span>  
<span dir="rtl">לְהַשְׁקוֹת סוֹטָה יוֹם אֲשֶׁר קִנְּאוּ לָהּ</span>  
<span dir="rtl">לְמַעַן בָּרֵר אֶת צִדְקָהּ וְנִקְבַּע</span>  
<span dir="rtl">לְהַשְׁרוֹת שָׁלוֹם בֵּינָהּ וּבֵין בַּעֲלָהּ</span>

<span dir="rtl"><u>באב אל וואד / חיים גורי  
</u></span>

<span dir="rtl">פֹּה אֲנִי עוֹבֵר. נִצָּב לְיַד הָאֶבֶן</span>,

<span dir="rtl">כְּבִישׁ אַסְפָלְט שָׁחֹר, סְלָעִים וּרְכָסִים</span>.

<span dir="rtl">עֶרֶב אַט יוֹרֵד, רוּחַ יָם נוֹשֶׁבֶת</span>

<span dir="rtl">אוֹר כּוֹכָב רִאשׁוֹן מֵעֵבֶר בֵּית-מַחְסִיר</span>.

<span dir="rtl">בָּאבּ אֶל וָואד</span>,

<span dir="rtl">לָנֶצַח זְכֹר נָא אֶת שְׁמוֹתֵינוּ</span>.

<span dir="rtl">שַׁיָּרוֹת פָּרְצוּ בַּדֶּרֶךְ אֶל הָעִיר</span>.

<span dir="rtl">בְּצִדֵּי הַדֶּרֶךְ מוּטָלִים מֵתֵינוּ</span>.

<span dir="rtl">שֶׁלֶד הַבַּרְזֶל שׁוֹתֵק, כְּמוֹ רֵעִי</span>.

<span dir="rtl">פֹּה רָתְחוּ בַּשֶּׁמֶשׁ זֶפֶת וְעוֹפֶרֶת</span>,

<span dir="rtl">פֹּה עָבְרוּ לֵילוֹת בְּאֵשׁ וְסַכִּינִים</span>.

<span dir="rtl">פֹּה שׁוֹכְנִים בְּיַחַד עֶצֶב וְתִפְאֶרֶת</span>,

<span dir="rtl">מְשֻׁרְיָן חָרוּךְ וְשֵׁם שֶׁל אַלְמוֹנִים</span>.

<span dir="rtl">בָּאבּ אֶל וָואד</span>...

<span dir="rtl">וַאֲנִי הוֹלֵךְ, עוֹבֵר כָּאן חֶרֶשׁ חֶרֶשׁ</span>

<span dir="rtl">וַאֲנִי זוֹכֵר אוֹתָם אֶחָד אֶחָד</span>.

<span dir="rtl">כָּאן לָחַמְנוּ יַחַד עַל צוּקִים וָטֶרֶשׁ</span>

<span dir="rtl">כָּאן הָיִינוּ יַחַד מִשְׁפָּחָה אַחַת</span>.

<span dir="rtl">בָּאבּ אֶל וָואד</span>...

<span dir="rtl">יוֹם אָבִיב יָבוֹא וְרַקָּפוֹת תִּפְרַחְנָה</span>,

<span dir="rtl">אֹדֶם כַּלָּנִית בָּהַר וּבַמּוֹרָד</span>.

<span dir="rtl">זֶה אֲשֶׁר יֵלֵךְ בַּדֶּרֶךְ שֶׁהָלַכְנוּ</span>

<span dir="rtl">אַל יִשְׁכַּח אוֹתָנוּ, אוֹתָנוּ בָּאבּ אֶל וָואד</span>.

<https://youtu.be/obFBLCAqfoc>

<span dir="rtl">  
</span>

<img src="media/image1.jpeg"
style="width:6.34375in;height:6.25in" />

<https://www.youtube.com/watch?v=Y5YaakUEH9Q>

<span dir="rtl">שיר ידידות – ר' דוד בוזגלו</span>

<span dir="rtl">תסריט רפאל בלולו</span>

<span dir="rtl">במאי יאיר קידר.</span>
