<span dir="rtl"><u>השורה השניה – שמואל</u></span>

<span dir="rtl">שמואל לא היה רב, כי לא הוסמך. לא ברור למה. אף על פי כן
היה ממנהיגי יהדות בבל.</span>

<span dir="rtl">נולד בערך בשנת 165 בנהרדעא שבבבל לאביו אבא בר אבא, שהיה
כוהן, ולאימו ששמה לא ידוע, ונפטר בערך בשנת 257 שם.</span>

<span dir="rtl">תחילה למד אצל מורה, אחר כך אצל אביו, כנראה נשלח ללמוד
בנציבין שהייתה אז מרכז חשוב בצפון בבל, ובוודאי שהה תקופה בארץ ישראל,
ולמד אצל התנאים האחרונים, כולל רבי יהודה נשיא.</span>

<span dir="rtl">הוא היה מהדור הראשון של האמוראים בבבל (כלומר, פעל בבבל
אחרי חתימת המשנה), עמד בראש הקהילה בנהרדע, ובראש הישיבה שם, כאשר חברו
שייסד את הישיבה בסורא, נקרא פשוט רב. "רב" היה כינויו של אבא בר
אייבו.</span>

<span dir="rtl">שמואל מכונה גם שמואל בר אבא, וגם שמואל ירחינאי, וזאת
משום שהיה גם אסטרונום.</span>

<span dir="rtl">הוא מכונה גם "אריוך", לא ברור לגמרי מדוע.</span>

<span dir="rtl">שמואל ורב נחשבים לדור הראשון לאמוראי בבל, ולמעשה נפרדו
מהאפוטרופסות של חכמי ארץ ישראל, ונראה זאת בכמה מדבריו של שמואל.</span>

<span dir="rtl">כל הידע שלנו על שמואל מגיע ממקורות תלמודיים.</span>

<span dir="rtl">התלמוד עוסק בעיקר בהלכות, אך מקפיד להביא דבר בשם אומרו,
ובנוסף, מביא סיפורים אמיתיים ואגדות כדי להמחיש, לאשר או להפריך את טענות
החכמים בנושא ההלכות, ואת דעותיהם הדתיות-מוסריות.</span>

<span dir="rtl">אנחנו יכולים ללמוד על האמוראים, ועל שמואל בפרט, דרך
דבריו שלו, ודרך סיפורים שמספרים עליו מהסיבות האמורות. אין ביוגרפיות
בתלמוד, ויש לאסוף פרט אל פרט.</span>

<span dir="rtl">שמואל נזכר בתלמוד בבלי, כנראה, למעלה מאלף פעמים.</span>

<span dir="rtl">מאתיים שנה לפני התקופה שאנו עוסקים בה, בסוף תקופת הבית
השני, כבר הייתה העיר נהרדעא מרכז חשוב של יהודי בבל. וכך כותב יוסף בן
מתתיהו:</span>

 [<span dir="rtl">קדמוניות
היהודים</span>](https://he.wikipedia.org/wiki/%D7%A7%D7%93%D7%9E%D7%95%D7%A0%D7%99%D7%95%D7%AA_%D7%94%D7%99%D7%94%D7%95%D7%93%D7%99%D7%9D)<u> <span dir="rtl">י"ח,
ט' 1</span></u>

<span dir="rtl">בבבל יש עיר אחת נהרדעא, המרובה מאוד באוכלוסין, ומלבד שאר
כל מעלות המקום הזה, אדמתה פוריה מאוד, והיא בטוחה מפחד אויב, כי סביבה ילך
נהר פרת, והעיר בצורה מסביב. בבטחם על מבצרם עשו שם היהודים את אוצרם הכולל
מכל כסף השקלים אשר הרימו לבית ה' בירושלים, וחשבו להם את העיר נהרדעא לבית
האוצרות אשר להם במדינת בבל. לעת הקבוע, שלחו הכספים מנהרדעא לירושלים תחת
משמר של אלפי אנשים לשמור עליהם מפני שודדי הפרתים.</span>

<span dir="rtl">אנחנו נביא הפעם כמעט רק מובאות מהתלמודים להיכרות גם עם
שמואל, וגם עם התלמוד...</span>

<span dir="rtl">אבל נתחיל באמונות של גלגול נשמות... הפעם לא מהתלמוד, אבל
המניע הוא מהתלמוד.</span>

<span dir="rtl">הכינוי "אריוך" לשמואל בא מהתלמוד:</span>

<span dir="rtl"><u>בבלי שבת נ"ג א</u></span>

<span dir="rtl">...וכן תרגמה אריוך בבבל.</span>

<span dir="rtl">"אריוך" מיהו? שמואל.</span>

<u><span dir="rtl">בבלי מנחות דף לח/ב</span></u>

<span dir="rtl">אמר ליה לוי לשמואל אריוך...</span>

<span dir="rtl">ומכאן לרש"י:</span>

<span dir="rtl"><u>רש"י, על בבלי חולין ע"ו ב'</u></span>

<span dir="rtl">אריוך - קרי שמואל, על שם אריוך מלך אלסר (בראשית יד)
דהלכתא כוותיה בדיני:</span>

<span dir="rtl">\[אריוך מלך אלסר, הוא אחד מארבעת המלכים שנלחמו בסדום
בתקופת אברהם\]</span>

<span dir="rtl">ומכאן כבר אפשר למצוא את מקור נשמתו של שמואל...</span>

<span dir="rtl"><u>ספר גלגולי נשמות, מאת מנחם עזריה מפאנו (נפטר 1620,
מקובל איטלקי) , לובלין, תרס"ח.</u></span>

<span dir="rtl">אריוך מלך אלסר נתגלגל ברב ושמואל, וכאלו יאמר אריוך ומלך
אלסר, היינו שמילת מלך לפניו ולאחריו, אריוך מלך הוא שמואל, שגם הוא נקרא
אריוך, ומלך אלסר הוא רב שמלך באיסורא. ר"ל דהלכתה כשמואל בדינא, וכרב
באיסורא. \[שמואל בדינים, ורב באיסורים\]</span>

<span dir="rtl">והזכרנו כבר את "רב", המבוגר משמואל, אך בן זמנו, שעמד
בראש הישיבה של סורא.</span>

<span dir="rtl">צריך לומר משהו על אביו של שמואל. שמו אבא בר אבא, ונחשב
היה לחכם בתורה בעצמו. בכל זאת הוא מכונה בדרך כלל, בתלמוד כ "אבוה
דשמואל". וכך נפגוש אותו בהמשך.</span>

<span dir="rtl">לפי גירסה אחת הוא מכונה כך בגלל גדולתו של בנו, שאין ספק
שהיה ממכונני הישיבות הבבליות שיצרו את התלמוד הבבלי. אבל, לפי גירסה אחרת,
היה משהו לא סביר בהיוולדו של שמואל, שנולד, כנראה, כאשר אביו נעדר לתקופה
ארוכה... ולכן, מודגש "אבוה דשמואל" כנגד לשון הרע.</span>

<span dir="rtl">כאמור, שמואל למד גם בארץ ישראל, בבית מדרשו של רבי יהודה
נשיא. אך אחד ממוריו ואחר כך חברו, הוא "לוי", שהוא רבי לוי בר סיסי, אך
מופיע לרוב בשם לוי בלבד.</span>

<span dir="rtl">לוי נולד בישראל והיה גם הוא מתלמידי החכמים המבריקים בבית
מדרשו של יהודה נשיא, אך בשלב מסוים, לא מצא את מקומו, ירד לבבל, למד עם
אבוה דשמואל, ושמואל למד ממנו.</span>

<span dir="rtl">ביטוי ליחסי תלמיד-רב בתלמוד, מופיע פעמים רבות בציטוטים,
כאשר החכם מצטט את רבו. למשל:</span>

<u><span dir="rtl">תלמוד בבלי מסכת עירובין דף י/א</span></u>

<span dir="rtl">**אמר שמואל** **משמיה דלוי** אין הלכה כאותה משנה אלא
היכי עביד **אמר שמואל משמיה דלוי .....**</span>

<span dir="rtl">לוי היה מבוגר משמואל ונפטר לפניו, ויש לנו אגדה, שעוסקת
בידע של המתים, ובה שמואל דואג ללוי המת..</span>

<span dir="rtl"><u>בבלי ברכות י"ח ב' (תרגום)</u></span>

<span dir="rtl">אביו של שמואל היו מופקדים אצלו כספי יתומים. כאשר נחה
נפשו לא היה שמואל אצלו. היו קוראים לו "בן אוכל כספי יתומים". הלך לחצר
מוות. אמר להם \[למתים\] רוצה אני את אבא! אמרו לו: אבא רבים יש כאן. אמר
להם: רוצה אני את אבא בר אבא. אמרו לו: אבא בן אבא גם כן רבים יש כאן. אמר
להם: רוצה אני את אבא בר אבא אביו של שמואל. היכן הוא? אמרו לו: עלה לישיבה
שברקיע. בתוך כך ראה את לוי חברו שיושב בחוץ \[לישיבה\]. אמר לו: מדוע אתה
יושב בחוץ? מה טעם אינך עולה לישיבה? אמר לו: שאומרים לי: כל אותן שנים שלא
נכנסת לישיבה של ר' אפס וגרמת לו לחולשת דעת, לא נכניס אותך לישיבה שברקיע.
\[רב אפס היה רב בארץ ישראל שממנו נמנע לוי\]</span>

<span dir="rtl">בין כה וכה בא אבוי. ראה אותו שמואל בוכה וצוחק. אמר לו:
מה טעם בוכה אתה? אמר לו: שבמהרה תבוא לכאן. מה טעם צוחק אתה? משום שחשוב
אתה בעולם הזה ביותר. אמר לו: אם חשוב אני יכניסוהו ללוי. הכניסוהו
ללוי.</span>

<span dir="rtl">אמר לו: כספי יתומים היכן? אמר לו: לך קח אותם בבית
הריחיים. עליונים ותחתונים שלנו ואמצעיים של היתומים. אמר לו: מה טעם עשית
כך? אמר לו: אם יגנבו, יגנבו משלנו, אם תבלעם הארץ, תבלע משלנו.</span>

<span dir="rtl">מכאן שיודעים המתים מתי ימותו אחרים.. אבל אולי שונה שמואל
שחשוב הוא ומקדימים ומכריזים פנו מקום שיבוא...</span>

<span dir="rtl">אבל, ניתן ללמוד מהאגדה גם דברים נוספים. שמנהיג קהילה הוא
בעל אמצעים בעצמו, שהוא אחראי על נושאי רווחה (כספי יתומים), ושהוא מפגין
את האחריות שלו על ידי שמירת כספים של הקהילה.</span>

<span dir="rtl">למרות לימודיו האינטנסיביים, והידע העצום שלו, שמואל לא
הוסמך, ולכן לא נקרא רב.</span>

<span dir="rtl">כל עניין הסמיכה אינו ברור, למעשה, גם אז וגם עד
היום.</span>

<span dir="rtl">אבל ברור ששמואל לא הוסמך. יש אומרים שרבי יהודה נשיא לא
רצה שיהיו רבנים סמוכים בבבל כדי שלא יעברו שם שנים (ישלטו בלוח). אך קל
להתנגד להשערה זו.</span>

<span dir="rtl">והנה סיפור המדגיש את אי סמיכתו.</span>

<span dir="rtl"> </span>

<span dir="rtl"><u>בבלי חולין צ"ה ב' (תרגום)</u></span>

<span dir="rtl">כל שנות רב \[ראש ישיבת סורא\], היה כותב לו ר' יוחנן
\[מגדולי האמוראים בארץ ישראל\] "לכבוד רבנו שבבבל". כאשר נפטר היה כותב
לשמואל: "לכבוד חברנו שבבבל". אמר \[שמואל\]: אין דבר שאני יודע ור' יוחנן
אינו יודע, ושמפני כך רבו אני. כתב ושלח לו עיבור של ששים שנה \[קדימה\].
אמר ר' יוחנן: עכשו אני רואה כי חשבון בלבד הוא יודע..</span>

<span dir="rtl">שלח לו שלושה עשר גמלים טעונים בספקי טריפות. \[להראות
שהוא מומחה גם בנושא זה\]</span>

<span dir="rtl">ואמר \[ר' יוחנן\]: יש לי רב בבל. אלך ואראהו. אמר לו
לינוקא \[שיטה מקובלת לקבל החלטות קשות...\] פסוק לי פסוקך. אמר לו:</span>
<span dir="rtl">"ושמואל מת". אמר, למד מכאן שנפטר שמואל.</span>

<span dir="rtl">ומוסיפים:</span>

<span dir="rtl">ולא היא לא נפטר שמואל, אלא כדי שלא יטרח ר' יוחנן.</span>

<span dir="rtl">הסגנון הקצר במקורות אלו דורש תמיד תשומת לב מיוחדת. קודם
כל, ענין "הינוקא" מהווה באגדה שיטה לידיעת העתיד (הנבואה ניתנה לקטנים!),
על ידי ציטוט הפסוק שהילד למד באותו יום. אלוהים נכנס לסיפור בלי משים,
כאשר כאילו מבשרים לר' יוחנן ששמואל מת כדי לחסוך לו נסיעה מסוכנת, ובאמת
נבואת הילד אינה אמת.</span>

<span dir="rtl">את התואר לא קיבל שמואל, אך כמו כל מנהיג באותה תקופה, בא
ממשפחה עשירה והיה עשיר, כנראה. שוב סיפור מקרי מעיד על כך:</span>

<span dir="rtl"><u>בבלי בבא קמא, צ"ב א (תרגום ופירוש)</u></span>

<span dir="rtl">שמואל, הביא לו אריסו תמרים. אכל, וטעם בהם טעם יין. אמר
לו, מה זה? אמר לו, התמרים עומדים בין גפנים. אמר לו: מזה טעם יין? קצוץ
קצות תמרים והבא לי.</span>

<span dir="rtl">כלומר, היה לו אריס, שעבד בכרמים ובמטעי התמרים
שלו.</span>

<span dir="rtl">בנוסף, היו לו שפחות, או לפחות אחת. וכל זה לומדים, בדרך
כלל מבעיות הלכתיות.</span>

<span dir="rtl">כנראה דנים בשאלת זמן בגרותה של האשה, יש בהלכה כמה
סימנים, אך כאן בודקים לפי גודל החזה... (אבל לא למדתי את הנושא
ממש...)</span>

<u><span dir="rtl">תלמוד בבלי מסכת נדה דף מז/א</span></u>

<span dir="rtl">אמר שמואל לא משיעלה הקמט ממש, אלא כדי שתחזיר ידיה
לאחוריה, ונראית כמי שיעלה הקמט תחת הדד. שמואל בדק **באמתיה** ויהב לה ד'
זוזי דמי בושתה. שמואל לטעמיה, דאמר שמואל, "לעולם בהם תעבודו" לעבודה
נתתים ולא לבושה.</span>

<span dir="rtl">מצד אחד הוא בודק אותה, ומצד שני מפצה אותה, ומדגיש ששפחה
(אמה) מיועדת לעבודה בלבד, ואין להשפיל אותה (דבר שהוא בעצמו עושה, ולכן
מפצה אותה בארבעה זוזים).</span>

<span dir="rtl">מבחינה משפחתית לא שפר עליו גורלו. על אשתו לא ידוע דבר,
אבל אחד מבניו מת בצעירותו, ובבבלי כתובות כ"ג יש סיפור שלם, על בנותיו של
שמואל שנשבו לצורך כופר, והובאו לארץ ישראל, שם הן נפדו, והצהירו שהן
"טהורות", כלומר, לא נאנסו, והתיר אותן ר' חנינא (להינשא לכוהן). שמואל
עצמו האריך ימים למעלה מגיל 90.</span>

<span dir="rtl">יחסיו עם רב, ראש הישיבה בסורא היו מורכבים. רב היה מבוגר
ממנו ובכיר ממנו, ושמואל היה ללא הסמכה, ובכל זאת ...</span>

<u><span dir="rtl">תלמוד בבלי מסכת מגילה דף כב/א</span>
<span dir="rtl">(תרגום)</span></u>

<span dir="rtl">רב בגלל שהיה שמואל כוהן, גידל את שמואל מעליו, למרות
ששמואל היה כפוף לרב. רב היה עושה לו כבוד בפניו, ולא בפניו לא היה עושה
לו...</span>

<span dir="rtl">ושמואל שמר על עצמאות:</span>

<span dir="rtl"><u>בבלי שבת קט"ז ב תרגום</u></span>

<span dir="rtl">באותה תקופה כבר יש ויכוח, מה מותר ומה אסור לקרוא בבית
המדרש.</span>

<span dir="rtl">... והולך שמואל לשיטתו שבנהרדעא היו רגילים להפטיר אחרי
הלימוד בכתובים במנחת השבת.</span>

<span dir="rtl">בניגוד, לרב, בסורא.</span>

<span dir="rtl">בהלכות רבות הם מופיעים יחד אם כמסכימים ואם
כמתנגדים.</span>

<span dir="rtl">נראה שבפסקי הלכה הדגיש שמואל את הצורך בעיון
עצמאי:</span>

<u><span dir="rtl">ירושלמי פיאה פרק ב הלכה ד</span></u>

<span dir="rtl">ר"ז \[רבי זירא כנראה\] בשם שמואל: אין למידין לא מן
ההלכות, ולא מן ההגדות, ולא מן התוספות, אלא מן התלמוד.</span>

<span dir="rtl">\[וכנראה הכוונה, לעיון עצמאי, תלמוד במובן שלנו לא היה,
כמובן\]</span>

<span dir="rtl"><u>מתוך פירוש "אור לישרים" של הרב יהושע בוך,
מהרשת.</u></span>

<span dir="rtl">**רבי זעירא** (רבי זירא, מגדולי אמוראי ארץ ישראל בדור
השלישי) אמר **בשם שמואל** (מגדולי אמוראי בבל בדור הראשון)**: אין
למידין** (במקבילה: 'מורין') – הלכה על פי השוואת דבר לדבר, **לא מן
ההלכות** (המשניות) **ולא מן ההגדות** – מדברי הלכה שבמדרשי האגדה, **ולא
מן התוספות** (ברייתות שהן תוספות למשנה) **אלא מן התלמוד** – שאין סומכים
הלכה למעשה אלא על דברי האמוראים שבתלמוד**.**</span>

<span dir="rtl"><u>בבלי חולין קיא ב</u></span>

<span dir="rtl">ר אלעזר היה עומד לפני מר שמואל. הביאו לפניו דגים שהתבשלו
בקערה \[של בשר\] והיה אוכל אותם עם כותח \[מאכל בבלי המורכב מפירורי לחם
עם חלב ומלח\]. יתן לו \[לר' אלעזר\] ולא אכל \[כי **רב**, אסר לאכול תבשיל
כזה\]. אמר לו: לרבך נתתי ואכל ואתה לא אכלת?</span>

<span dir="rtl">לאחר זמן בא לפני **רב**, אמר לו, האם חזר בו אדוני
מההלכה? אמר לו: חס לו לזרעו של אבא בר אבא \[אביו של שמואל\] שיאכילני דבר
שאין אני סבור בו.</span>

<span dir="rtl">נראה שהוא מקל בהלכה לעומת רב, ואפילו מרמה את ר' אלעזר
כדי שיאכל איתו.</span>

<span dir="rtl">כמו כן הוא נראה ריאליסט ביחס להווה, וגם ביחס
לעתיד.</span>

<u><span dir="rtl">בבלי מסכת גיטין דף י/ב</span></u>

<span dir="rtl">אמר שמואל דינא דמלכותא דינא ואי בעית אימא תני חוץ מכגיטי
נשים:</span>

<span dir="rtl">וממנו הביטוי הנפוץ "דינא דמלכותא דינא", כלומר יהודים
חייבים לראות כמצוה, את קיום החוק במדינה, והכוונה בעיקר ביחס
לביורוקרטיה.</span>

<span dir="rtl">הפסיקה הזאת חשובה ביותר, מפני שהיא קובעת שדין המדינה
כמוהו כדין תורה, במקומות שאינו סותר דין תורה. עבירה עליו כמוהה כעבירה על
מצווה דתית.</span>

<u><span dir="rtl">בבלי מסכת ברכות דף לד/ב</span></u>

<span dir="rtl">אמר רבי יוחנן כל הנביאים כולן לא נתנבאו אלא לימות המשיח,
אבל לעולם הבא עין לא ראתה אלהים זולתך. ופליגא דשמואל, דאמר שמואל **אין
בין העולם הזה לימות המשיח אלא שעבוד מלכיות בלבד.**</span>

<span dir="rtl">וגישה זו קיבל גם הרמב"ם, כמעט אלף שנים אחריו, במאבקו נגד
כל מיני אמונות תפלות.</span>

<span dir="rtl">עיקר חשיבותו של שמואל בתלמוד, היא בהלכות שהוא פוסק או
מגיב על פסיקותיהן, אבל זה מעל לכוחנו שלנו. לכן נספר על תכונות אחרות,
מעניינות לגבי האמורא הבבלי.</span>

<span dir="rtl">בנוסף להיותו ראש ישיבה שהקים בנהרדעא, העוסקת כרגיל
ב"תורה", הוא היה גם אסטרונום, ורופא.</span>

<span dir="rtl">והנה הוא מעיד על עצמו:</span>

<u><span dir="rtl">בבלי מסכת ברכות דף נח/ב</span></u>

<span dir="rtl">מאי זיקין? אמר שמואל כוכבא דשביט. ואמר שמואל: נהירין לי
שבילי דשמיא כשבילי דנהרדעא, לבר מכוכבא דשביט דלא ידענא מאי ניהו. וגמירי
דלא עבר כסלא. ואי עבר כסלא חרב עלמא</span>

<span dir="rtl">\[כסלא היא קבוצת כסיל, אוריון, והוא יודע הכל... ומוסיף
אמונה תפלה...\].</span>

<span dir="rtl">לא כל "ידיעותיו" מקובלות עלינו...</span>

<u><span dir="rtl">ירושלמי ברכות פרק א הלכה א</span></u>

<span dir="rtl">ותני שמואל כן, אין הלבנה זורחת בשעה שהחמה שוקעת, ולא
שוקעת בשעה שהחמה זורחת</span>

<span dir="rtl">והוא שם את התורה מעל לאסטרונומיה.</span>

<u><span dir="rtl">מדרש רבה דברים - פרשה ח פסקה ו</span></u>

<span dir="rtl">שמואל אמר, אין התורה מצויה באיסטרולוגין שאומנותן בשמים.
אמרו לשמואל, הרי אתה איסטרולוגין וגדול בתורה? אמר להן לא הייתי מביט
באיסטרולוגין אלא בשעה שהייתי פנוי מן התורה, אימתי? כשהייתי נכנס לבית
המים.</span>

<span dir="rtl">האסטרונומיה היהודית באותה תקופה, עיקר מטרתה הייתה קביעת
הלוח, ובמשך הזמן היה צריך לדייק בזמני מולד הירח, למשל. מעניינת האמירה
הזאת:</span>

<u><span dir="rtl">ירושלמי ברכות פרק א הלכה א</span></u>

<span dir="rtl">תני שמואל, הרגע אחד מחמשת ריבוא וששת אלפים ושמונה מאות
וארבעים ושמונה לשעה.</span>

<span dir="rtl">מבלי להתייחס למושג רגע, המספר שהוא נותן הוא לא
סתמי</span> 56484=11\*16\*17\*19<span dir="rtl">. איני יודע מדוע לקח את
המכפלה הזאת. (ה 19 אולי מהמחזור של עיבור השנה).</span>

<span dir="rtl">בכל אופן, הוא מתפאר ביכולתו להתקין את הלוח לכל הגולה,
ויש מי שמעמיד אותו על מקומו.</span>

<u><span dir="rtl">בבלי מסכת ראש השנה דף כ/ב</span>
<span dir="rtl">(תרגום)</span></u>

<span dir="rtl">אמר שמואל, יכול אני לתקן \[את הלוח\] לכל הגולה. אמר לו
אבא, אביו של רבי שמלאי לשמואל, האם מר יודע את הדבר ששנו בסוד העיבור,
נולד קודם חצות או לאחר חצות? \[הכוונה לירח, לגבי עיבור החודש\]? אמר לו:
לא. אמר לו, אם לא ידע מר, גם לא ידע דברים אחרים.</span>

<span dir="rtl">עיקר פרסומו של שמואל, בא על ידי "תקופות שמואל". ל"תקופה"
שתי משמעויות:</span>

- <span dir="rtl">המועד המדויק של היום הארוך, היום הקצר, וימי
  השוויון.</span>

- <span dir="rtl">הזמן שבין המועדים האלה.</span>

<u><span dir="rtl">בבלי מסכת עירובין דף נו/א</span></u>

<span dir="rtl">אמר שמואל אין תקופת ניסן נופלת אלא בארבעה רבעי היום או
בתחלת היום או בתחלת הלילה, או בחצי היום או בחצי הלילה.</span>

<span dir="rtl">ואין תקופת תמוז נופלת אלא או באחת ומחצה או בשבע ומחצה
בין ביום ובין בלילה.</span>

<span dir="rtl">ואין תקופת תשרי נופלת אלא או בשלש שעות או בתשע שעות בין
ביום ובין בלילה.</span>

<span dir="rtl">ואין תקופת טבת נופלת אלא או בארבע ומחצה או בעשר ומחצה
בין ביום ובין בלילה.</span>

**<span dir="rtl">ואין בין תקופה לתקופה אלא תשעים ואחד יום ושבע שעות
ומחצה ואין תקופה מושכת מחברתה אלא חצי שעה.</span>**

<span dir="rtl">החישוב של שמואל מבוסס על שנה בה 365 ימים ו 6 שעות. לפי
הנחה זו גם החישוב של הלוח הלוליאני שהיה בזמנו. (הטעות מצטברת לכדי יום כל
מאה שנה בערך)</span>

<span dir="rtl">מאוחר יותר נעשה התיקון הגרגוריאני, שהוריד מאורך השנה
בערך 15 דקות.</span>

<span dir="rtl">גם ברפואה היו לו דעות שונות, ביניהם פרימיטיביות למדי,
אבל את רבי יהודה נשיא הוא ריפא.... אולי כקוסם...</span>

<span dir="rtl"><u>בבלי בבא מציעא פ"ה ב' (תרגום):</u></span>

<span dir="rtl">שמואל ירחינאה רופאו של רבי היה. חלש רבי בעיניו. אמר לו:
אשים לך סם. אמר לו: איני יכול. אמרח לך משחה. אמר לו: אין אני יכול. היה
שם לו תרופה בקנה של סממנים תחת הכר שלו והתרפא.</span>

<span dir="rtl"><u>בבלי שבת ק"ח ב' (תרגום)</u></span>

<span dir="rtl">אמר מר עוקבע אמר שמואל: שורה אדם תחבושות \[על העינים\]
מערב שבת ונותן על גב עיניו בשבת, ואינו חושש \[מחילול שבת\]. בר ליואי היה
עומד לפני מר עוקבא \[בשבת\] ראה אותו שהוא עוצם ופותח \[עיניו\]. אמר לו:
כל כך ודאי לא התיר מר שמואל. שלח לו ר' ינאי למר עוקבא: ישלח לי אדוני
מאותם תחבושות של מר שמואל. שלח לו: אני שולח לך, לא תאמר שצר עין אני, אלא
כך אמר שמואל: טובה טיפת צונן שחרית, ורחיצת ידים ורגלים בחמין ערבית מכל
תחבושות שבעולם.</span>

<span dir="rtl">וכאן מכנים את שמואל, שאינו רב, בכינוי הכבוד מר.</span>

<span dir="rtl">ומי שלא יודע – אסור בשבת לטפל בבעיות בריאות שאינן פיקוח
נפש.</span>

<span dir="rtl">והנה, ממה יש להזהר, וקצת שחצנות של שמואל.</span>

<span dir="rtl"><u>בבלי בבא מציעא קי"ג ב' (תרגום)</u></span>

<span dir="rtl">כדברי שמואל</span>. <span dir="rtl">שאמר שמואל  כל
הדברים הגורמים חולי יודע אני את רפואתם, חוץ משלושה אלה. מי שאוכל תמרה
מרה על לב ריק, ומי שחוגר חגורת פשתן רטובה על מותניו, ומי שאוכל לחם ולא
הולך ארבע אמות לאחר מכן.</span>

<span dir="rtl">הוא גם רופא נשים....</span>

<u><span dir="rtl">תלמוד בבלי מסכת נדה דף לח/א</span></u>

<span dir="rtl">אמר שמואל אין אשה מתעברת ויולדת אלא למאתים ושבעים ואחד
יום או למאתים ושבעים ושנים יום או למאתים ושבעים ושלשה.</span>

<span dir="rtl">וכמדען בימים ההם הוא גם ביולוג.</span>

<u><span dir="rtl">תלמוד בבלי מסכת עבודה זרה דף לא/ב</span></u>

<span dir="rtl">אמר שמואל כל השרצים יש להן ארס. של נחש ממית, של שרצים
אינו ממית.</span>

<span dir="rtl">ראויה לציון הפתיחות של שמואל לגבי הגוי, וכמו רבי מאיר
שהזכרנו, גם הוא נפגש ומשוחח עם חכם לא יהודי, בשם אבלט.</span>

<span dir="rtl"><u>בבלי שבת קנ"ו ב' (תרגום)</u></span>

<span dir="rtl">שמואל ואבלט \[חכם גוי\] היו יושבים, והיו הולכים כמה
אנשים לאגם. אמר לו אבלט לשמואל: אדם זה ילך ולא ישוב כי יכיש אותו נחש
וימות. אמר לו שמואל: אם בן ישראל הוא ילך ויבוא. עד שהם יושבים, הלך
ובא.</span>

<span dir="rtl">קם אבלט, השליך את משאו \[של אותו איש\] ומצא בתוכו נחש
חתוך ומושלך בשני גזרים. אמר לו שמואל \[לאותו אדם\]: מה עשית \[שבזכות זה
ניצלת\]? אמר לו: בכל היום היינו מטיילים והיינו אוכלים. היום היה אחד
מאתנו שלא היה לו לחם, היה מתבייש, אמרתי להם, אני אקום ואקח את הלחם,
כשהגעתי אליו עשיתי עצמי כאילו לקחתי ממנו כדי שלא יתבייש. אמר לו
\[שמואל\]: מצוה עשית. יצא שמואל ודרש: "וצדקה תציל ממוות" ולא ממיתה
משונה, אלא ממיתה עצמה.</span>

<span dir="rtl">אגדה זו היא מהסוגה של אגדות המכירות בכך שהאסטרולוגיה
קובעת את גורל האדם, אבל "אין מזל לישראל", כלומר, לישראל לא הכוכבים
קובעים, אלא יש קשר ישיר לאלוהים, ולכן צדקה תציל ממוות.</span>

<span dir="rtl">פשרה בין האמונה הרווחת שגורלנו נקבע לפי שליטת הכוכבים,
ובין תורת השכר ועונש.</span>

<span dir="rtl">אך יש גם סיפורים יותר ריאליים על פגישות בין
השניים.</span>

<span dir="rtl"><u>בבלי עבודה זרה, ל' א' (תרגום)</u></span>

<span dir="rtl">שמואל אבלט היו יושבים, הביאו לפניהם יין מבושל, משך את
ידו \[אבלט לא נגע ביין, כדי לא להפכו ליין נסך ולאפשר לשמואל לשתות
ממנו\]. אמר לו שמואל, הרי אמרו: יין מבושל אין בו משום נסך.</span>

<span dir="rtl">יין שנגע בו גוי, נקרא יין נסך, כאילו הוא מוקרב לעבודה
זרה, ואסור ליהודי לשתות ממנו. משום כך יש לנו הרבה בעיות ביקבים.</span>

<span dir="rtl"><u>בבלי שבת קכ"ט א (תרגום)</u></span>

<span dir="rtl">אבלט מצאו לשמואל שהוא ישן בשמש. אמר לו: חכם יהודי האם רע
נעשה טוב? אמר לו: יום של הקזה הוא. \[כלומר, לדעתו, השמש מזיקה, אך כאשר
מקיזים דם טוב להיות בשמש\]</span>

<span dir="rtl">ולא רק עם אבלט היו לו יחסים, היו לו גם יחסים טובים עם
המלך בכבודו ובעצמו. המלך הסאסני שאפור הראשון שמלך בין השנים 241 ו 270
לספירה.</span>

<span dir="rtl">בתלמוד הוא נקרא שבור מלכא.</span>

<span dir="rtl">ממש יחסי חברות.</span>

<span dir="rtl"><u>בבלי ברכות נ"ו ע"א (תרגום)</u></span>

<span dir="rtl">אמר לו שבור מלכא לשמואל: אתם אומרים שאתם חכמים ביותר,
אמור לי מה אראה בחלומי. אמר לו: תראה שיבואו הרומאים וישבו אתך, ויכריחו
אותך לטחון גרעיני תמרים ברחיים של זהב. הרהר כל היום ובלילה ראה...</span>

<span dir="rtl"><u>בבלי סוכה נ"ג א (תרגום)</u></span>

<span dir="rtl">\[מספרים על שמחת בית השואבה, ועל להטוטים של זריקה ותפיסה
שם...ודרך אגב...\]</span>

<span dir="rtl">לוי היה מהלך וזורק לפני רבי שמונה סכינים, שמואל, לפני
שבור מלכא, בשמונה כוסות יין... \[ולא היה נשפך\].</span>

<span dir="rtl">מוגזם קצת.</span>

<span dir="rtl"><u>בבלי מועד קטן כ"ו א (תרגום)</u></span>

<span dir="rtl">אמרו לו לשמואל: הרג שבור מלכא שנים עשר אלף יהודים במזיגת
קסר, ולא קרע.</span>

<span dir="rtl">.... והאם הרג שבור מלכא יהודים? והרי אמר לו שבור מלכא
לשמואל: תבוא עלי, לא הרגתי יהודי מעולם. שם, הם גרמו לעצמם, שאמר ר' אמי
\[כהגזמה\] לקול מיתרים מזיגת קיסרי נבקעו חומות לודקיא \[היהודים שמחו
במרד נגד המלך שבור\].</span>

<span dir="rtl">ולבסוף, עוד אנקדוטה מהווי נהרדעא, שבא היה מנהג של "שבתא
דרגלא" שבת שעולים לרגל, כלומר, שבת שמתאספים היהודים מהסביבה לשמוע את
דרשת ראש הישיבה (מנהג שהונהג בנהרדע).</span>

<span dir="rtl">שמואל כאחד האדם...</span>

<span dir="rtl"><u>בכורות מ"ד ב'</u></span>

<span dir="rtl">שמואל איצטריך ליה בשבתא דרגלא נגדו ליה גלימא אתא לקמיה
אבוה אמר ליה אתן לך ארבע מאה זוזי וזיל אהדר עובדא...  
תרגום ופירוש:</span>

<span dir="rtl">שמואל נצרך להשתין בשבת שבא באים הכל לשמוע את הדרשה שלו,
פרסו גלימה סביבו והשתין. בא לפני אביו, אמר לו אביו: אתן לך ארבע מאות
זוז, ותחזור בך, כלומר, דרוש ברבים שאין עושים כן...</span>

<span dir="rtl">אם זה רעיון טוב או רעיון פסול במקרים כאלה, נצטרך להחליט
לבד, אך אין נושא שלא מסופר עליו בתלמוד....</span>
