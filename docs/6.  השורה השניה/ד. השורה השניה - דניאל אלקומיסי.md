<span dir="rtl"><u>השורה השניה – דניאל אלקומיסי</u></span>

<span dir="rtl">דניאל אלקומיסי היה מגדולי החכמים הקראים בתחילת תקופת
הזוהר של עדה זו.</span>

<span dir="rtl">צריך לזכור ולהדגיש, שלקראים לא היו, ואין, רבנים. בתקופת
הזוהר של הקראות, בערך בין שנת 800 לשנת 1100 (למען הדיוק 1099) אנחנו
מבחינים בין "קראים" לבין "רבניים", ככינויים של שני הפלגים הגדולים בעם
ישראל, שנוצרו בבבל. בכל אופן "רבניים" היה הכינוי שהשתמשו בו הקראים
להגדרת מתנגדיהם.</span>

<span dir="rtl">אין הסכמה לגבי ייסוד הקראות. אין אב מייסד. לעומת זה, יש
איפיון ברור לחלוטין לקו המאפיין את הקראות, והוא התנגדות עקרונית לסמכות
של חז"ל.</span>

<span dir="rtl">צריך להדגיש, שבתקופה שאנו עוסקים בה (תקופת הגאונים),
ולמעשה, עד היום, כתבי חז"ל (המשנה, התוספתא, התלמודים והמדרשים הקדומים)
הופכים לסמכות מחייבת את כל שומרי ההלכה. סמכות המחליפה את סמכות התורה.
באופן פורמלי נשענת עליה, אך למעשה, לא בהכרח. במיוחד הופך התלמוד הבבלי,
לאבן היסוד של ההלכה, ועד ימינו אנחנו סובלים מנחת זרועו, ועשרות אלפים
משננים אותו בישיבות להנאתם או לא.</span>

<span dir="rtl">הקראים ראו בחז"ל פרשנים של התורה, ולא פעם הסכימו עם
פרשנותם, אך לא הסכימו שפרשנותם מחייבת תמיד. במקום זה הרחיבו את סמכות
התורה לתנ"ך כולו, וחכמיהם עסקו בפרשנות של התנ"ך כולו לקביעת ההלכה
המחייבת.</span>

<span dir="rtl">המעניין הוא שהם לא ראו גם את פרשנותם שלהם
כמחייבת.</span>

<span dir="rtl">התופעה הקראית היא מעניינת, מפני שמצד אחד אפשר לראותם
כפנדמנטליסטים, החוזרים לטקסטים הקדומים כמחייבים, ומצד שני כליברלים, כאשר
החכמים שלהם דנים ביניהם בפרשנות, ואין אחד מהם שנחשב לסמכות
מחייבת.</span>

<span dir="rtl">בסופו של דבר קיימת גם להם, כמובן, מערכת מצוות מינימלית
אחידה פחות או יותר.</span>

<span dir="rtl">לגבי תחילתה של התנועה הקראית, יש ויכוח בתוך הקראות עצמה,
דבר שגם הוא אולי מאפיין את הליברליות שלה... אין אב קדמון מוסכם.</span>

<span dir="rtl">אין ספק שהתנועה הקראית מופיעה לאחר הכיבוש המוסלמי של
בבל, מושפעת מהאסלאם (אם כי, כמובן מתנגדת לו), אולי גם מהפילוג בין הסונה
והשיעה, ואפילו במשך הזמן רואה בכיבוש המוסלמי את האפשרות של אתחלתא
דגאולה.</span>

<span dir="rtl">מאז המאה ה-11 או ה-12 רואים הקראים את ענן בן דוד כמייסד
תנועתם. על שמו נקרא גם בית הכנסת הקראי בירושלים. ממשיכו הוא בנימין
אלנַהַאוַנְדי.</span>

<span dir="rtl">ענן בן דוד פעל בין 750 ל 800 לספירה, היה ממשפחת ראש
הגולה של בבל (תפקיד מנהיגותי לא רבני), ורס"ג (גדול המתנגדים לקראות)
מאשים אותו שפנה לקראות בגלל סכסוך על התפקיד.</span>

<span dir="rtl">בנימין אלנהאונדי היה דיין מפרס. שניהם כתבו ספרי מצוות
תוך התנגדות לסמכות הגאונים (ראשי ישיבות בבל אז), ושני הספרים הללו שרדו
רק בחלקם.</span>

<span dir="rtl">לעומת זה, חכמי הקראות הגדולים בתקופת הזוהר של הקראות
במאה התשיעית, העשירית וגם באחת עשרה רואים בשני אלה "מבשרי הקראות" ולא
קראים ממש.</span>

<span dir="rtl">המחקר היום, מדבר על תסיסה במרכזים יהודיים שונים, עם
התפשטות האסלם, ועל התנגדות במקומות שונים לסמכות הרבנית, שבאמצע המאה
התשיעית (850 בערך) מתגבשת לתנועה הקראית, ששיאה ב"אבלי ציון".</span>

<span dir="rtl">"אבלי ציון" היו הקראים שעזבו את בבל ופרס, לקראת שנת 900,
עלו לירושלים והקימו בה את המרכז הקראי הגדול והמשמעותי, שאופיין על ידי
משיחיות וסגפנות, יחד עם קריאה לעלות לארץ ישראל, עם יצירה רוחנית גדולה
ועמוקה של חכמים רבים, וגם אמונה פוליטית של הזדמנות לחזור לישות יהודית
בא"י בחסות האסלאם.</span>

<span dir="rtl">כל זה נכשל כשלון חרוץ ב 1099 עם כיבוש ירושלים על ידי מסע
הצלב הראשון, שאז התפזרו פליטי הקראים חלקם למצרים וחלקם לביזנטיון.</span>

<span dir="rtl">ומ"אבלי ציון" אנחנו מגיעים לדניאל אלקומסי.</span>

<span dir="rtl">דניאל אלקומסי, פרשן מקרא והדמות המרכזית בקרב בני הדור
הראשון של "אבלי ציון", כאמור, פלג מרכזי שצמח מתוך הקראות בשלהי המאה
התשיעית, והעביר את מרכז הקראות לארץ ישראל, ולירושלים.</span>

<span dir="rtl">להלן קטעים מתוך אתר "היהדות הקראית העולמית".</span>

**<span dir="rtl"><u>דניאל בן משה אלקומיסי</u></span>**

<span dir="rtl">החכם דניאל בן משה אלקומיסי היה מטיף, הוגה דעות ופרשן
מקרא קראי חשוב. הוא נולד בעיר דאמע'אן שמחוז קומיס שבטאבריסטאן
שבצפון פרס, במחצית השניה של המאה התשיעית, חי רוב חייו בירושלים, ונפטר
בתחילת המאה העשירית.</span>

<span dir="rtl">דניאל אלקומיסי ניצל את כיבוש ארץ ישראל בידי השליט
המצרי אחמד אבן טולון בשנת 878. \[מניחים שהוא עלה לירושלים בין 874 ל880\]
בעקבות כיבוש זה הפסיקה ארץ ישראל להיות חלק מהחליפות העבאסית שמרכזה
בבגדד שבעיראק. כך נותק הקשר בין המרכז של היהדות הרבנית שבבבל לבין ארץ
ישראל, ופחתה השפעתה בארץ. כמו כן הותרה ליהודים העליה לארץ ישראל בצורה
חופשית הרבה יותר. דניאל אלקומיסי עלה לירושלים והיה לאחד הקראים המפורסמים
ביותר, בזכות קריאתו לעלות לישראל. על השינוי במעמד הקראים שחל בעקבות
שינוי השלטון, לשלטון שלא תמך ברבנים, כותב דניאל אלקומיסי:</span>

<span dir="rtl">"מתחלת גלות היו רבניו שרים ושופטים... ולא יכלו **דורשי
תורה** לפתוח פיהם במצוות ה' מפחד רבניו... עד בוא מלכות ישמעאל, כי הם
עוזרים תמיד לקראין לשמור בתורת משה ועלינו לברך אותם".</span>

<span dir="rtl">\[יש להעיר כאן, ש"דורשי תורה" הם כמובן הקראים, והעדפת
המוסלמים את הקראים על פני הרבניים, היא, כנראה, מפני שהם היו קרובים
למוסלמים בכמה נוהגים, ובעיקר בהתנגדות ללוח השנה המחושב. גם הם, כמו
המוסלמים, קבעו את החודש בראייה\]</span>

<span dir="rtl">דניאל אלקומיסי הפיץ בין התפוצות "קול קורא" לעליה
לירושלים.</span>

<span dir="rtl">\[קול קורא זה נמצא בכתב יד ללא שם המחבר, ורוב החוקרים
קובעים שהוא נכתב על ידי אלקומיסי, על פי הסגנון והנסיבות. להלן נביא כמה
קטעים ממנו\].</span>

<span dir="rtl">בקריאתו קרא לשקם את ירושלים ולהופכה למרכז רוחני שיביא
לגאולת העם כולו</span>

<span dir="rtl">הוא לא הסתפק בעליה של בודדים לארץ אלא קרא לקיבוץ גלויות
מלא.</span>

<span dir="rtl">הוא התנגד לגישה רבנית לפיה אין לעלות לארץ עד לביאת
המשיח. הוא אמר שצריך לעלות לירושלים עוד לפני הגאולה, להתחנן שם לסליחה
מאלוהים, להתאבל על החורבן, ולחיות חיי סגפנות.</span>

<span dir="rtl">\[סגפנותם של "אבלי ציון" בירושלים התבטאה באי אכילת בשר
ואי שתיית יין, שהם האיסורים על נזיר בתורה\]</span>

<span dir="rtl">הוקיע את התנשאותם של הפקידים הרבניים המנצלים את העם
מבחינה חומרית וחיים חיי עושר. הסביר את אורכה של הגלות בכך שהתורה הכתובה
נזנחה, ובמקומה בחרו הרבניים בתורה שבעל פה שמונעת את הגאולה.</span>

<span dir="rtl">בתחום פרשנות המקרא היה אלקומיסי מבין המחמירים והתנגד
למתינות. הוא שאף בכל מאודו לעשות את רצון האל והאמין שבהחמרה הוא יגיע
לרצון האל. לעתים רבות התנגד לדעותיו של ענן בן דוד הנשיא, וחלק עליו
בנושאים רבים.</span>

<span dir="rtl">בעבודתו הפרשנית השתמש בהיגיון צרוף והקפיד לפרש את המקרא
לפי הלשון וההקשר. הסכים לקבל כל מסקנה פרשנית המבוססת על המקרא ועל
ההיגיון. </span>

<span dir="rtl">יעקב הקירקיסאני \[חכם קראי מאוחר יותר\] מספר, שכאשר
השתנתה דרך מחשבתו בעניין מסוים, הודיע על כך לתלמידיו מיד, וביקש מהם
להכניס את השינויים בכתבי היד של עבודותיו שהיו ברשותם.</span>

<span dir="rtl">מפורסמת מאוד אמרתו: "כל הנשען על אחד ממלמדי הגלות, בלי
לחקור היטב בחכמתו, הוא כעובד עבודה נכריה". אימרה זו המציינת את **דבקותו
בעקרון הקראי של פרוש עצמי של התורה, נשיאה באחריות לו והתנגדות להסתמכות
על בני אדם בדרך להגעה לרצון האל.**</span>

<span dir="rtl">את רוב חיבוריו כתב בעברית וסגנונו היה בהיר וצח במיוחד.
רוב חיבוריו אבדו והשתמרו מהם רק חלקים. מבין חיבוריו שידועים לנו:</span>

<span dir="rtl">1.     פירוש לתנ"ך.</span>

<span dir="rtl">2.     ספר ביאור מצוות.</span>

<span dir="rtl">3.     ספר מיוחד לדיני ירושה.</span>

<span dir="rtl">4.     חיבורים ודרשות - מהם ידוע במיוחד "פתרון שנים
עשר", אשר גם הוצא לאור.</span>

<span dir="rtl"><u>קטעים מתוך "קול קורא" לדניאל בן משה
אלקומוסי</u></span>

<span dir="rtl">(התפרסם לראשונה ב 1921 על ידי יעקב מאן, על פי כתב יד
באוקספורד)</span>

<span dir="rtl">ועתה שובו אל תורת ה' כי כל אלה דבריכם שקר והם חילוף דברי
תורה. ואל תתעו בדברי החיצוניים דברי בראני \[חיצוני בערבית\]. שקר ותפלה
תועבת ה' כי דברי בראני השחית לרבים עד היום הזה, והוא נמשל כאשה זונה, "כי
רבים חלליה הפילה ועצומים על הרוגיה" \[פסוק ממשלי ז'\] "כל באיה לא ישובון
ולא ישיגו ארחות חיים" \[משלי ב'\]. עִזבו **מצות אנשים מלומדה** \[ישעיהו
כ"ט\] אשר לא מן התורה ואל תקבל דברו מאיש חוץ מן הכתוב בתורת ה' לבדו.
וראשית כל מצות יראת ה' לרחוק מן גאות ורום לבב, ולעזוב כעס וקנאה, וללבוש
ענוה, ולדעת ולהאמין ביחוד ה', וראשית יחוד לדעת כי ברא ה' אלהים את עולמו
לא מן דבר, ככתוב "בראשית ברא..."</span>

<span dir="rtl">.....</span>

<span dir="rtl">\["מצוות אנשים מלומדה" היה לכינוי מקובל בקראות לתורה
שבע"פ, כלומר למשנה, לתלמודים, וכו', לומר שכל המצוות האלו נקבעו ונכתבו על
ידי אנשים, והן לא דבר אלוהים ואינן מחייבות. וזאת בניגוד לתפיסת חז"ל, שגם
תורה שבע"פ מקורה בסיני, על ידי תהליך הסמיכה וההעברה הבין דורית\]</span>

<span dir="rtl">.....</span>

<span dir="rtl">כל ישראל אחרי בצעו וסחורותיו תמיד לא ימוש, וממנו לא שבעה
נפשו, לרוץ אחרי סחורתו כמדת מחיתו, וגם לא עד כמה וכמה אלפים. על כן אינם
פונים לחקור בתורה: האיזה דרך אמת אמת מרוב רהבים עמל ואון בעולם הזה.
ובפנותם רגע מן סחורות הם שוגים ביין ובשכר בבתי משתה ועל כן כתוב "כלם
לדרכם פנו איש לבצעו" \[ישעיהו נ"ו\].... ועל כן שכחו את ירושלם ואינם
עצובי לב בעבורה, ולא מתאבלים אל אשר שבתה הנבואה וקורבנות ה' וכהנים
ולויים ומקדש ה' מחולל...</span>

<span dir="rtl">....</span>

<span dir="rtl">וה' השיב לישראל את דבריהם וידבר אליהם, עמי, אם תחפוץ כי
אשיבך "הציבי לך ציונים \[ירמיהו ל"א\] פירושו... בדרך ירושלם ללכת, אל בית
ה'. שימי לך תמרורים לבכות ולקונן שיתי לבך למסלה דרך הלכת, "שובי בתולת
ישראל אל עריך אלה" \[ירמיהו ל"א\]. **טרם קיבוץ גלות** בואי לירושלם ועמדי
לפני ה' במשמרות יומם לילה "עד מתי תתחמקין הבת השובבה \[ירמיהו
ל"א\]...</span>

<span dir="rtl">ותאמרי לא אלך אל ירושלם אל ישיבת ה', כי תאמרי "**השיבני
ואשובה**". ולא אשיבך עד שתשובי אל ירושלם "כי ברא ה' חדשה
בארץ"......</span>

<span dir="rtl">\[הניגוד הברור לעמדה המשיחית, השיבני ואשובה, כלומר, הצעד
הראשון הוא של האל. אלקמוסי הוא "ציוני" בהדגישו שהצעד הראשון הוא של
העם\]</span>

<span dir="rtl">על כן עליכם אתם יראי ה' לבוא אל ירושלם ולשכון בה להיות
שומרים משמרות עד יום בנין ירושלם... אשרי הגבר אשר יבטח ויעוז בעוז ה',
ולא יאמר איך אלך אל ירושלם מפחד שודדים וגנבים מאין לי מחיה
בירושלם....</span>

<span dir="rtl">על כן עליכם אחינו ישראל לצאת מכל המדינות, אתם יראי ה',
טרם היות הרעה ומהומת צרה בכל הארצות... עתה עליכם כל דורשי ה' ללכת לפני
רבים כעתודים לפני צאן...</span>

<span dir="rtl">....</span>

<span dir="rtl">כי מתחילת גלות היו רבנין שרים ושופטים בימי מלכות יון
ובמלכי יון, ובמלכות רומים ומגוסים פרסיים, ולא יכלו דורשי תורה לפתוח פיהם
במצות ה' מפחד רבנים כי היו... עד **בוא מלכות ישמעאל כי הם עוזרים תמיד
לקראין לשמור כתורת משה ועלינו לברך אותם.**</span>

<span dir="rtl">..... **כי במלכות ישמעאל שבר ה' מטה רבנים מכם קומו ועשו.
**</span>

<span dir="rtl">....</span>

<span dir="rtl">ולכן עלינו היום לעשות כל המצוות כאבותינו... המצוה ההיא
אשר כתוב בה "פן תעשה כי אם במקום אשר יבחר" כל התלויות במקום, ובכהן, כפסח
אשר כתוב בו "לא תוכל לזבוח את הפסח כי אם במקום" ובכל הקרבנות ומי נדה וכל
קדשים כחלה וכל תרומות ומעשר ופדיון הבן וכסף כפורים....</span>

<span dir="rtl">....</span>

<span dir="rtl">נשים לב, להתנגדות העזה לרבנים, לתפיסת הכיבוש המוסלמי לא
רק כטובה לקראים אלא גם כמאפשרת את הגאולה, והעיקר, לתפיסה הטרום ציונית,
שהעליה לארץ צריכה להביא את הגאולה, ולא הגאולה את העליה.</span>

<span dir="rtl">בנוסף, השימוש הרב בפסוקים תנ"כיים כמשקפים מציאות עכשווית
ועתידית.</span>

<span dir="rtl">וכאן צריך להוסיף, שיחד עם התנגדות הקראים לקדושה, או
למחוייבות להלכות שנקבעו במשנה ובתלמוד, הם הרחיבו את המקורות שמהם הם
שואבים את המצוות, מהתורה בלבד, שהיוותה בסיס לפרשנות שממנה נוצרו המשנה
והתלמוד, לתנ"ך כולו, והם גזרו מצוות גם על פי פרשנות של פסוקים בנביאים
למשל.</span>

<span dir="rtl">והנה דוגמא מתוך דף "ימי הביניים" בפייסבוק, מבוסס על
מאמרו של אלחנן ריינר "חורבן, מקדש ומקום קדוש: משהו על שאלות של זמן ומקום
בימי הביניים</span>".

<span dir="rtl"><u>דניאל אלקומיסי כתב</u> <u>בפרושו לספר הושע ג', ד',
כך</u></span>:  
"<span dir="rtl">ואין מצבה: ומעני \[=כלומר\] מצבה היא המזבחה או ארון...
והם הציבו מצבות בבית כנסיותיהם וישימו את ארון, והיא מצבה, והם משתחווים
לו כי לא יבינו. ובזאת תדע כי כן, כי לא היה בכל גבול ישראל ארון להשתחוות
לו, כי אם ארון ברית ה' והם שמו בכנסיותיהם במדינות רבות בכל כניסה וכניסה
ארון</span>."  
  
<span dir="rtl">דבריו מכוונים לכאורה נגד עיצוב בית הכנסת בימיו ולסידורי
הפולחן הנהוגים בו. הוא ממקד את דבריו כנגד הארון והתיבה, שני רהיטים
שעיצבו את חלל בית הכנסת, לפחות למן התקופה הביזנטית. את שני הרהיטים הללו
הוא מכנה מצבות, והכוונה היא, לעבודת אלילים. באותה דרך הוא מתייחס גם
לטקסים הנהוגים בבית הכנסת שבמקורם היו נהוגים בבית המקדש, כמו: הקפות סביב
התיבה בחג הסוכות, טקס שנועד לחקות ולהזכיר את מנהג הקפת המזבח בשמחת בית
השואבה בבית המקדש בחג הסוכות. אך למעשה, הוא לא מכוון את ביקורתו לריהוט
בית הכנסת או הטקסים הנהוגים בו, אלא נגד בית הכנסת עצמו, בו הוא רואה מקום
לעבודה זרה שאין לו מקום כלל</span>.  
<span dir="rtl">.....</span>  
<span dir="rtl">העתקה סימלית של בית המקדש בתוך בית הכנסת היא תופעה רחבה
בהרבה ממה שתאר אלקומיסי בתקופתו. חלוקתו הפנימית של בית הכנסת נעשתה אף
היא לפי חלוקת בית המקדש. החלל העיקרי של בית הכנסת נקרא "עזרת ישראל", כפי
שנקרא גם החלל בבית המקדש. אך, מאותה עת שהגדירו חלל נפרד לנשים – ארוע
שזמן תחילתו לא חד משמעי, אך כנראה ארע סמוך לתקופתו של אלקומיסי – נקרא
חלל זה "עזרת נשים</span>".  
  
<span dir="rtl">אלקומיסי, שלל סוג זה יצירת תחליפים וסמלים לזכרון בית
המקדש. באיגרת שכתב אל קהילת הקראים בבבל ובפרס, ניסח בבהירות את משנתם של
אבלי ציון. הוא קרא לבני הקהילה לעלות לארץ ישראל ולחיות בירושלים בצל
חומות המקדש החרב, בצניעות וסגפנות, בלבוש שק, תוך התנזרות מאכילת בשר
ושתיית יין ומשאר הדברים הנקשרים להנאות החיים, ולהקדיש את כל חייהם לאבל
על החורבן עד שיינחם האל על הרעה ויחדש את המקדש **– שאין דבר שיכול למלא
את מקומו או לשמש לו תחליף** – ואת העבודה בו, כקדם. וכך מעמיד אלקומסי את
החיקוי והסמלים השונים, באור של עבודה זרה</span>.  
  
<span dir="rtl">ובמילים שלנו, מאז רבן יוחנן בן זכאי, משתדלים חכמי ישראל
"לחיות עם החורבן" ולחכות לגאולה שאלוהים יחליט להביאה. דניאל אלקומיסי
מתנגד לאפשרות הזאת, ואף רואה בסמליה עבודה זרה. הוא שואף להאיץ את בוא
הגאולה על ידי ההתיישבות בירושלים (או ארץ ישראל), ועל ידי מנהגי אבלות על
החורבן, לא יום אחד בשנה אלא כל יום.</span>

<span dir="rtl">והנה דוגמאות לפרשנותו של דניאל אלקומיסי, שמה שמאפיין
אותה הוא האקטואליזציה של הכתוב בתנ"ך (ציטוטַי עם תיקוני שגיאות כתיב של
הפרשן):</span>

<span dir="rtl"><u>מתוך פרשנותו לספר הושע (נלקח מהספר "תור הזהב הקראי"
בעריכת יורם ארדר ומאירה פוליאק).</u></span>

**<span dir="rtl">"קרא שמו לא עמי"</span>**

<span dir="rtl">הוא נבואה לאחרי גלות ישראל ויהודה עד היום הזה, כל ימי
גלות, למען כי עזבו אנשי גלות את תורת ה' ויתעו אחרי "מצות אנשים מלומדה".
\[כלומר, אחרי הרבנים שמקדשים את המשנה והתלמוד\].</span>

<span dir="rtl">והוא ממשיך, למי שלא הבין עד כה:</span>

<span dir="rtl">ובימי מלכות יון \[ביזנטיון, נוצרים\] שמו ראשיהם רבאנין
מכשול לפני ישראל במצוות אשר הפכו את דברי אלוהים, ויאמרו לישראל כי מן
התורה אנחנו מלמדים אתכם. ועל כן דבר עליהם "ואתם סרתם מן הדרך הכשלתם
רבים", ועליהם כתוב "וכשלו בהם רבים" ונאמר כי שמו מכשול לפני ישראל ועל כן
אמר "לא עמי".</span>

<span dir="rtl">ונדגיש שוב, שמבחינת אלקומיסי, הושע לא ניבא בשנת 800 לפני
הספירה אלא דבריו מתארים את המצב בימיו, בזמן פירושם.</span>

<span dir="rtl"><u>מתוך פרשנותו לספר דניאל (נלקח כנ"ל)</u></span>

**<span dir="rtl">"למועד ישוב ובא בנגב"</span>**

<span dir="rtl">פעם שנית, ולא תהיה הפעם הזאת לא כראשונה ולא כאחרונה. כי
בראשונה שטף חיל מלך הנגב... ונפלו חללים רבים, ובפעם האחרונה שהיא השלישית
נלקחה ירושלים ממלך הנגב על ידי מלכות ישמעאל ככתוב על הפעם
השלישית.</span>

<span dir="rtl">\[כלומר, נבואת דניאל, מתייחסת לדעת הפרשן, לזמנו, שבו
הערבים נלחמים נגד הביזנטים על ירושלים, נכשלים פעמיים וכובשים אותה בפעם
השלישית\]</span>

**<span dir="rtl">"ועם יודעי אלהיו יחזקו ויעשו"</span>**

<span dir="rtl">כי טרם בואו לא יכלו לבוא אל ירושלים. ומארבע כנפות הארץ
היו באים אל טבריה ואל עזה לתאוותה המקדש, ועתה **בבואו**, הביאם אל
ירושלים ויתן להם מקום וישכנו בה רבים מישראל, ואחרי כן הנם באים ישראל
מארבע קצות הארץ לדרוש ולהתפלל</span>

<span dir="rtl">.....\[ בואו – של השלטון המוסלמי שמאפשר התיישבות יהודית
בירושלים\]</span>

<span dir="rtl">ובדבר הזה נודע מפי ה' על ידי המלאך לדניאל, כי משכילי
הגלות הראשונים נכשלו במצוות. ועתה אם תאמר כי ענן היה מן המשכילים, הלא
הוא מן המשכילים הנכשלים, כי הוא ראשון. ואם תאמר לא משכיל היה אין לך
ללמוד מדבריו, והאחרונים ימצאו אמת...</span>

<span dir="rtl">\[אלקומיסי מתאים את נבואות דניאל לזמנו, ומדבריו ניתן
ללמוד גם על ההיסטוריה של זמנו, כלומר האפשרות שנוצרה להתיישבות יהודית
בירושלים, וגם את הביקורת שלו, ואחר כך של חכמים קראים אחרים, על ענן בן
דוד, שיותר מאוחר נחשב למייסד הקראות\]</span>

<span dir="rtl">לסיכום הדברים על דניאל אלקומיסי, נזכיר את אחר מראשוני
חוקרי הקראות ודבריו</span>

<span dir="rtl"><u>פרופ' אברה מרמושטיין 1928</u></span>

<span dir="rtl">דברי דניאל הקומסי מיוחדים הם במינם בספרותינו, הוא היה
אחד מן הראשונים שכתב ספריו בעברית בתקופה החדשה של תחיית ספרותנו..... עתה
נראה מדברי דניאל הקומסי שהשתמשו בעברית במדה גדולה בימיו. אלמלי לא השגנו
רק זאת דיינו. מלבד זה אנו רואים לפנינו איש שברר לו שיטה חדשה בהלכה
ובאגדה, בפירוש המקרא ובחכמת הדקדוק וקנה לו מקום חשוב בחכמת
הדת....</span>

<span dir="rtl">אין כאן המקום, וגם לא הגיעה עוד השעה, ליתן השקפה מפורטת
על חיי האיש הזה, על מעשיו ודעותיו, ולהוציא משפט מוחלט על מקומו בדברי
ימינו בכלל ובספרותנו בפרט.... **מזלו גרם לו שדבריו היו טמונים וגנוזים
כאלף שנה**, רק בדורנו ובדור שלפנינו התחילו להופיע דבריו מהגניזות
השונות....</span>

<span dir="rtl">ובכל זאת, צריך להעיר, שרוב חכמי הקראים, כתבו ספרי הגות
בערבית דווקא, כמו גם הספרים הפילוסופיים של הרבנים, כמו "אמונות ודעות" של
ר' סעדיה גאון.</span>

<span dir="rtl">הואיל, וכנראה, לא נספר במפורט על חכמים אחרים בתקופת
הזוהר הקראית, נזכיר כמה מהשמות שלהם כאן:</span>

<span dir="rtl">יפת בן עלי</span>

<span dir="rtl">סלמון בן ירוחם</span>

<span dir="rtl">יעקב בן יצחק אלקִרקִסאני</span>

<span dir="rtl">לוי בן יפת</span>

<span dir="rtl">ישועה בן יהודה</span>

<span dir="rtl">דוד בן אברהם אלפאסי</span>

<span dir="rtl">יוסוף אבן נוח</span>

<span dir="rtl">אבו אלפרג' הארון</span>

<span dir="rtl">יוסוף אלבציר</span>

<span dir="rtl">סהל אלתֻסְתַרי</span>

<span dir="rtl">סהל בן מצליח</span>

<span dir="rtl">משה דרעי</span>

<span dir="rtl">יהודה הדסי.</span>

<span dir="rtl">בין אלו היו פרשני תנ"ך, פילוסופים, חוקרי דקדוק,
משוררים.</span>

<span dir="rtl">כולם, מלבד שני האחרונים חיו בירושלים, וחלק גדול מכתביהם
נכתב בערבית.</span>

<span dir="rtl">משה דרעי, משורר, בא ממרוקו, הפך קראי וחי במצרים.</span>

<span dir="rtl">יהודה הדסי, חי בביזנטיון,</span>

<span dir="rtl">נזכיר שב 1099, מסע הצלב הראשון, כיבוש ירושלים על ידי
הצלבנים, החרבת המרכז היהודי הרבני והקראי בירושלים.</span>

<span dir="rtl">הקראים הקימו, מאוחר יותר מרכז חדש בביזנטיון. רבים מהם
ברחו למצרים, ושם התקיימה קהילה קראית עד ימינו.</span>

<span dir="rtl">רוב הספרות הקראית לא שרדה. מעט שרדה בהעתקות, והמחקר החדש
מתחיל עם גילוי דפים מתוך ספרות זאת בגניזות בבתי כנסת קראים במצרים
ובגניזות אחרות.</span>

<span dir="rtl">כתבי יד קראים מפוזרים היום בין הספריה הלאומית, וספריות
בצרפת, בריטניה ורוסיה.</span>

<span dir="rtl">אנחנו לא נשפוט בין ההלכה הקראית להלכה הרבנית, אבל, צריך
תמיד לזכור ש"ארון הספרים היהודי" הוא עשיר מאוד, אבל גם מצונזר.</span>
