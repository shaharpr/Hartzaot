<span dir="rtl"><u>השורה השניה – אלדד הדני</u></span>

<span dir="rtl">אלדד הדני הוא באמת מהשורה השנייה, ואולי השלישית, ואולי
לא היה אלא משל היה...</span>

<span dir="rtl">למעשה, אין לנו מידע אמיתי על אלדד הדני, אך יש לנו ספר
שאותו כתב, בספר התייחסות לעשרת השבטים, נהר הסמבטיון, וגם הלכות מסויימות,
בעיקר בענייני שחיטה דווקא.</span>

<span dir="rtl">למרות שרוב דברי ספרו הם בידיון, ואין לנו יכולת לאמת מיהו
כותב הספר, בכל הדורות התייחסו גם חכמים, ולא רק "אנשי העם" לאלדד הדני
ולספרו.</span>

<span dir="rtl">החוקרים היום, מאמינים שהיה אדם בשם הזה, במאה התשיעית.
מוצאו הסביר מצפון תימן, ונדד הרבה, וכתב ספרו. התיארוך נקבע כרגיל, על פי
התאריכים שבהם מתייחסים אליו.</span>

<span dir="rtl">נתחיל בקטעים ספורים מספרו, ונעבור אל הזכרותיו המאוחרות,
ובכלל ההתייחסות לעשרת השבטים האבודים ולנהר הסמבטיון.</span>

<span dir="rtl"><u>מאתר "דעת" אנציקלופדיה יהודית.</u></span>

**<span dir="rtl"><u>ספורים שונים</u></span>  
**<span dir="rtl">הספורים של אלדד אודות עשרת השבטים ובני משה העתקו ע"י
סופרים רבים במשך מאות שנים, ולכן נמצא בהם שינויים ונוסחאות
שונות</span>:  
<span dir="rtl">ספור א' שאלת אנשי קירואן נדפס לראשונה במנטובה לפני שנת
1480 (עי' ייליניק בית המדרש ח"ב 102)</span>.  
<span dir="rtl">ספור ב' נדפס לראשונה בקושטא 1519 (בית המדרש ח"ג
6)</span>.  
<span dir="rtl">ספור ג' הוא ממדרש בראשית רבתי כ"י (בית המדרש ח"ו
15)</span>.  
<span dir="rtl">ספור ד' נדפס בקושטא 1516 (ביהמ"ד ח"ה 17)</span>,  
<span dir="rtl">ספור ה' הוא כעין הקדמה לשאלת אנשי קירואן השייך לספור א'
ונתחבר בזמן מאוחר</span>.  
<span dir="rtl">ספור ו' הביאו הקראי יהודה הדסי בספרו אשכול הכופר</span>.

<span dir="rtl">ההדפסה במאה ה-16 אינה מעידה על מועד כתיבת כתבי היד
שהועתקו במשך השנים, ומן הסתם, גם שונו מהמקור.</span>

<span dir="rtl"><u>קטעים קצרים מתוך ספר אלדד הדני שהודפס ב
תקס"ה.</u></span>

<span dir="rtl">בשמך עליון קוני</span>

<span dir="rtl">אשים כל בטחוני</span>

<span dir="rtl">ואשיח כל רעיוני</span>

<span dir="rtl">אל אלדד הדני</span>

<span dir="rtl">ישתבח שמו של מלך מלכי המלכים הקב"ה שבחר בישראל מכל
האומות ונתן לנו תורה ומצות והבדילנו משבעים לשונות... ובזמן שהיו עושים
רצונו של מקום לא שלטה בהם אומה ולשון עד שעמד בהם ירבעם בן נבט ועשה שני
עגלים.... מה עשה כנס את ישראל ואמר להם קומו ונלחמה עם רחבעם בן שלמה...
אמרו לו יועציו אין לך בכל שבטי ישראל גבורי חיל ואנשי מלחמה יותר משבט
דן... מיד נטלו בני דן החרבות ... והקשתות ומסרו את עצמן להלחם עם ירבעם.
ראה הקב"ה כוונתם הטובה והצילם משפיכות דמים, והיו מכריזין בכל שבט דן,
נוסו בני דן וצאו מארץ ישראל</span>

<span dir="rtl">ובואו ארץ מצרים. ויתיעצו כל נשיאיהם ויאמר הלא כתוב בתורת
משה לא תשובון בדרך הזה עוד והאיך אנחנו יורדים למצרים. אז התיעצו ללכת אל
אדום ועמון וכשמצאו כתוב שהקב"ה מנע את ישראל מלהוריש את גבולם ולהלחם עמהם
מנעו עצמם מלכת אל ארצם, והקב"ה נתן להם רוח טובה והיו עולים בני דן עד נחל
קישון ונוסעים על הגמלים עד שהגיעו לארץ כוש ומצאו ארץ טובה ושמנה...
(תחילה בני כוש מנעו מהם לשבת בארץ לבסוף כרתו ברית) וישבו שם שנים רבות עד
שפרו ורבו מאוד. \[גיאוגרפיה מוזרה, אבל מגמה ברורה, המרכז החדש
באפריקה\]</span>

<span dir="rtl">ועוד נסעו שלשה שבטים מישראל, נפתלי גד ואשר ויסעו גם הם
מארץ ישראל ונסעו עד שבאו אל גבול שבט דן והרגו מבני כוש עד אין מספר ולקחו
מהם ארצם... והיתה ידם בערף אויביהם וכה יעזרם ויקבצם עם אהלה ואהליבה
אחיותיהם \[כינויים ליהודה ושומרון בספר יחזקאל\] והם חונים בחומה הנקראת
דהב רבי, והם נלחמים עם שבע מלכויות ושמם אודא ותוסקא והרמא....והם מעבר
לנהרי כוש לקיים נבואת צפניה...</span>

<u><span dir="rtl">ספר צפניה פרק ג</span></u>

<span dir="rtl">(ט) כִּי אָז אֶהְפֹּךְ אֶל עַמִּים שָׂפָה בְרוּרָה לִקְרֹא כֻלָּם בְּשֵׁם יְהֹוָה לְעָבְדוֹ
שְׁכֶם אֶחָד</span>:

<span dir="rtl">(י) מֵעֵבֶר לְנַהֲרֵי כוּשׁ עֲתָרַי בַּת פּוּצַי יוֹבִלוּן מִנְחָתִי:</span>

<span dir="rtl">ובהמשך...</span>

<span dir="rtl">ועוד מבני משה רבינו ע"ה חונים אצל הנחל ששמו סמבטיון
ונקרא כן על שם שנמנעו מע"ז, והנחל יסוב אותם והגוים קוראים לנחל סבטינו,
והיקף הנהר מהלך ב' חדשים מרובע, והם שוכנים בבתים ובחצירם ובמגדלים, ואין
עמם דבר טמא, לא עוף טמא ולא חיה טמאה ולא חיה רעה ולא זבוב ולא פרעוש
וכנים ולא עקרבים ולא נחשים ולא כלבים זולתי צאן ובקר... והם זורעים
וקוצרים ועמהם כל מיני פירות וכל מיני קטניות וקשאים ואבטיחים ובצלים
ושומים \[ספר שמות. "זכרנו"\] והם בעלי אמונה ובעלי תורה ובעלי משנה ובעלי
תלמוד... ולא יודעים לדבר כי אם בלשון הקודש....</span>

<span dir="rtl">ונפל לשבט יששכר שהם שוכנים בהרים על שפת הים והם עוסקים
בתורה יומם ולילה ואינם נלחמים עם שום בן אדם כי אם במלחמתה של תורה והם
שרוים בהשקט ושאנן ושלוה ואין שטן ואין פגע רע ביניהם... \[תואם את המסורת
שיששכר עוסק בתורה וזבולון מפרנסו\]</span>

<span dir="rtl">ובני זבולון חונים בהר פריאן ושבט ראובן נגדם אצל החר' ויש
ביניהם אהבה ואחוה ושלום וריעות ועושין מלחמות עם כל סביבותיהם וכל השלל
שמביאים מחלקין ביניהם ומדברים בלשון קדר ויש להם מקרא משנה ותלמוד ואגדות
וכל שבט ושבט פותחים ואומרים דרשות בלשון הקודש.</span>

<span dir="rtl">ושבט אפרים וחצי שבט מנשה הם בהרים נגד מדינת נביא
הישמעאלים שנקרא מיכה ובלשונם נקרא קיאבע \[מכה והכעבה\] והם בעלי סוסים
ויוצאים בדרכים לשלוש שלל ולבוז בז והם גבורי חיל...</span>

<span dir="rtl">ושבט שמעון וחצי שבט מנשה הם בארץ הקדריים רחוק מן ירושלים
ששה חדשים והם כחול אשר על שפת הים והישמעאלים פורעים להם מס מפני פחדם
וגבורתם.</span>

<span dir="rtl">וזה האיש המגיד את כל זה הוא משבט דן ושמו אלדד הדני
ויחוסו אלדד בן מתלי בין עתיאל בן יקותיאל......בן חושים בן דן בן יעקב
אבינו עליו השלום. \[רשימה של עשרות שמות בייחוסו\]</span>

<u><span dir="rtl">ומתוך מהדורת עפשטיין, תרנ"א, "ספר אלדד הדני על פי
כתבי יד ודפוסים עתיקים" נלקח מ</span> HEBREWBOOKS</u>

<span dir="rtl">עמ' 43</span>

<span dir="rtl">וי"א הלוים בני משה הם חונים לפנים מנהר סמבטיון. אמרו
רבותינו בשעה שגלו ישראל לבבל ובאו להם לפרת כד"א על נהרות בבל וגו', אמרו
או"ה ללוים, עמדו לפני ע"ז ואמרו שירה כדרך שהייתם משוררים בבה"מ. אמרו להם
הלוים, שוטים שבעולם! אלמלא אמרנו שירה על כל נס ונס שעשה לנו הקב"ה לא
הגלינו מארצנו...</span>

<span dir="rtl">... והאיר להם הקב"ה בעמוד אש והוליכם כל הלילה עד אור
הבקר והניחם על שפת הים.... והמשיך הקב"ה לפניהם נחל אחד שמו סמבטיון וסגר
בפניהם כדי שלא יוכל אדם לעבור עליהם..... ותחום אותו נהר מאתים אמה, והנהר
היה מלא חול ואבנים, ומושך חול ואבנים ועושה רעש גדול בלילה מהלך חצי יום,
ומושך החול והאבנים כל ששת ימי המעשה ובשבת ינוח. ומיד תעלה אש מע"ש עד מ"ש
מצד הנחל והאש לוהטת ולא יוכל אדם להגיע אליה...</span>

<span dir="rtl">ברור שיש לנו כאן אוסף אגדות, אך אגדות אלו היו מקובלות
במסורת ימי הבינים וחלקן עד ימינו.</span>

<table>
<colgroup>
<col style="width: 100%" />
</colgroup>
<thead>
<tr>
<th><p><span dir="rtl">אחד הביסוסים לקיומו של אלדד הדני, הוא התכתבות
בנידון בין חכמי קירוואן (תוניס) ובין גאון בבבל בשם צמח.<br />
הבעייה היא, שגם התכתבות זו אפשר לערער עליה.... למשל, נהוג לכתוב את שם
האב של הגאון אם השם אינו חד משמעי. הוא לא נכתב. היו אמנם כמה גאונים בשם
צמח, אבל העובדה שאיננו יודעים למי הכוונה חשודה. מצד שני נוסח המכתבים הוא
רגיל.</span><strong><br />
<br />
</strong><span dir="rtl"><u>שאלה ותשובה בין אנשי קירואן ור' צמח
גאון</u></span>.</p>
<p><span dir="rtl">לפני רכב ישראל ופרשיו, עמוד הימיני, פטיש החזק, אביר
הרועים, ראש הגיבורים, חמוש ושלוח במלחמתה של תורה, אזור וחגור בכל כלי
זיין להבין ולהתבונן בספר מלחמת ה', לפרט ולפרש מסתריה, לפענח רזי תעלומיה,
לגלות ולפרסם עמקי צפוניה, ולפרש סתרי ענייניה לידע טעמה לבאר פתרוניה,
[דברי פתיחה מקובלים]</span>, <strong><span dir="rtl">מר רב צמח גאון
יעקב</span>.</strong></p></th>
</tr>
</thead>
<tbody>
</tbody>
</table>

| <span dir="rtl">יהי רצון מלפני אדון האדונים שיוסיף על חיי אדונינו לרוממו ולברכו, להטיב גזעו ולהטיב צמחו ולטייב שרשו, \[ועוד ועוד\]</span> |
|----|

<table>
<colgroup>
<col style="width: 100%" />
</colgroup>
<thead>
<tr>
<th><p><span dir="rtl">[ועכשיו מגיעים לעניין]</span><br />
<span dir="rtl">נודיע לאדונינו כי נתארח בינינו אדם אחד ושמו אלדד הדני
משבט דן</span>, <span dir="rtl">וספר לנו כי ארבעה שבטים הם במקום אחד, דן
ונפתלי גד ואשר, שם המקום חוילה הקדומה אשר שם הזהב. ויש להם שופט עבדון
שמו, ודנין בארבע מיתות בית דין ויושבים באהלים ונוסעים וחונים ממקום
למקום, ונלחמים עם חמשת (צ"ל שבעת) מלכי כוש, ומהלך ארצם שבעה חדשים, אבל
חמישה מאותם המלכים סובבים אותם מאחוריהם ומשני צדיהם ונלחמים עמם בכל
עת,...</span>.<br />
<br />
<span dir="rtl">יש להם המקרא כלה, ואין קורין מגילה ממעשה אסתר, כי לא היו
באותו הנס, ולא מגילת איכה כדי שלא לשבר את לבם, וכל תלמוד שלהם אין שם שום
חכם אלא אמר יהושע מפי משה מפי הגבורה</span>.<br />
<br />
<span dir="rtl">וכל איש זרוע מהם נותנים אותו לחלק המלחמה, ואינם זזין
ממלאכתם, וכשיוצאין אין יוצאין<br />
מעורבין. גיבורי דן להם ג' חדשים ידועים, רודפים אחר מלחמתם על סוסיהם ואין
יורדים מעליהם כל השבוע, ולערב שבת יורדים בכל מקום שהם, וסוסיהם עומדים
בכלי זייניהם. .....</span></p>
<p><span dir="rtl">וכשהמלך מקבל חלקו נותן אותו לחכמים לומדי תורה, ומי
שהוא ראוי לחלק נותנים לו חלק.<br />
וכן גד וכן אשר ונפתלי עד משלם שנים עשר חדש, וחוזרים</span>.<br />
<br />
<span dir="rtl">ואין להם לשון אחר כ"א לשון הקדש בלבד, וזה אלדד הדני
אפילו דבור אחד אינו מבין לא בלשון כוש ולא בלשון ישמעאל אלא לשון הקודש
לבד. ולשון הקודש שהוא מדבר יש בו דברים שלא שמענום מעולם, כמו ליונה קורא
תינתרא, ציפור קורא ריקות, פלפול דרמוש, כגון אלה כתבנו מפיו הרבה, שהיינו
מראים לו הדבר ואמר לנו השם בלשון הקודש ואין כותבין אותו, ואחר ימים חזרנו
ושאלנוהו על כל דבר ודבר ומצאנו אותו כדבור הראשון</span>.<br />
<br />
<span dir="rtl">התלמוד שלהם בלשון הקודש מצוחצח, ואינו מזכיר בו שום חכם
לא מבעלי משנה ולא מבעלי תלמוד, אלא כך אומר בכל הלכה: כך למדנו מפי יהושע
מפי משה מפי הגבורה. ובא לומר איסור והיתר וראינו שתורה אחת היא, אלא בקצתם
מחליפים. והוצרכנו לפרש לפני מעלת אדונינו הלשון הזה מה שכתבנו במקצת
התלמוד שלהם לפי שיש בו תמיהא גדולה, .....</span><br />
<span dir="rtl">...</span><br />
<span dir="rtl">ועוד אמר לנו</span>,<br />
<span dir="rtl">ספרו לנו אבותינו ואבותינו מאבותיהם ששמעו באותו הלילה רעש
גדול ובבקר ראו חיל גדול וכבד, והסב להם את הנהר שגולל אבנים וחול במקום
שלא היה שם נהר מעולם, והנהר ההוא עדיין גולל אבנים וחול בלי מים ברעש גדול
וקול גדול, שאלמלא היה פוגע בהר של ברזל היה מנפצו. והנהר גולל כל ששת ימי
השבוע אבנים וחול בלי שום טיפת מים, ובשבת נח. ובשעה שיעריב יום השישי בין
השמשות תרד עליו ענן, ואין אדם יכול ליגש אליו עד מוצאי שבת, והוא ששמו
סמבטיון ואנו קוראין אותו סבטינו ....</span><br />
<strong><br />
</strong><u><span dir="rtl">והרי התשובה שהשיב להם מר צמח גאון יעקב לדברי
אנשי קירואן אשר שאלו על עסקי אלדד הדני ושינוי תלמודו</span>.</u></p>
<p><span dir="rtl">בעסק ר' אלדד הדני ששלחתם לפנינו, ואשר שמעתם ממנו,
ספרו לנו חכמים ששמעו מן רבנא<br />
יצחק בן מר ורבנא שמחה שראו ר' אלדד הדני זה והיו תמהים מדבריו, שהיו
במקצתן נראים כדברי חכמים שלנו ומקצתם היו מופלגין</span>.<br />
<br />
<span dir="rtl">בדברינו בדבר זה ראינו מקראות שיש בהם סיוע לחכמים שלנו,
לפי כשעלה סנחריב והגלה שבטי זבולון ונפתלי בשנת ח' לאחז המלך, ומן יסוד
המקדש עד שמונה לאחז קרוב לס"ד שנה. וכיון שראו<br />
בני דן שהיו גיבורי חיל שהתחיל מלך אשור לשלוט בישראל, יצאו מארץ ישראל
לכוש וחנו שם, להיותה ארץ גנות ופרדסים שדות וכרמים, ארץ רחבת ידים מלאה כל
טוב, ונתנו לבם לעבוד את ה' ביראה, ולעשות כל מצוותיו באהבה, והועיל להם כי
נכתרו בשני כתרים בתורה ומלכות, באשר<br />
ספר ר' אלדד הדני זה</span>.<br />
<br />
<span dir="rtl">ושנו רבותינו עשר גליות גלו ישראל, ד' ע"י סנחריב וד' ע"י
נבוכדנצר, ואחת ע"י אספסיינוס ואחת ע"י אנדריינוס, ולא הוזכר שבט דן בכל
הגליות, לפי שמעצמו הלך לכוש קודם החורבן קל"ה שנה. נראה לו שאין פגם בדבר
זה שמא לא נסע דן עד גלות שלישית</span>.<br />
<br />
<span dir="rtl">ואומר ר' אלדד שדנין בד' מיתות</span>:<br />
<span dir="rtl">סקילה שרפה הרג וחנק, וחכמים דרשוה ואמרו</span>:</p></th>
</tr>
</thead>
<tbody>
</tbody>
</table>

| <span dir="rtl">כל מיתה האמורה בתורה אינה אלא חנק (סנהדרין נ"ב ע"ב)</span>. |
|----|

<table>
<colgroup>
<col style="width: 100%" />
</colgroup>
<thead>
<tr>
<th><span dir="rtl">וכי בני משה אצלם ונהר סמבטיון מקיף עליהם - אמת אמר,
שכך אומרים חז"ל במדרש שהגלה נבוכדנצר לווים בני משה ששים ריבוא וכיון
שהגיעו לנהרות בבל הם וכינוריהם אירע להם כמו שסיפר לכם ר'
אלדד</span>.<br />
<br />
<span dir="rtl">וקודם ביאת אבותינו לארץ כנען הם נתעסקו במלחמות ושכחו
המשנה שלקחו מפי יהושע (צ"ל מפי משה) ואפילו יהושע ע"ה אמרו עליו שנולדו לו
ספקות אחר מיתת משה (תמורה י"ד), ובכל השבטים שהיו בכל הארץ, שבטי יהודה
ובנימין החזיקו בתורה על כולם</span>.<br />
<span dir="rtl">[ועכשיו הוא מתייחס להלכות שטוען להם אלדד
הדני]</span><br />
<span dir="rtl">ואל תתמהו על השנוי והחילוף אשר שמעתם מפי אלדד, שהרי חכמי
בבל וחכמי א"י שונים משנה אחת בתיקון רב, ואין פוחתין ואין מוסיפין,
ולפעמים תלמידים הללו אומרים טעם אחד והללו אומרים טעם אחר, כמו שני חכמים
היושבים להבין במקרא או במשנה, זה נראה לו טעם אחד וזה נראה לו טעם אחר.
ואפילו במקראות שהן קבועין בכתוב יש שנוי בהן בין בבל לא"י בחסרות וביתרות,
ובפתוחות ובסתומות, ובפסקי טעמים ובמסורת בחתוך הפסוקים. וכל שכן המשנה
שהיא דבר מסותם, עמוק עמוק מי יכילנו,</span><strong> <span dir="rtl">ויש
לומר שאינו כלל רחוק שאלדד זה שגג והחליף מרוב צרותיו שעברו עליו וטורח
הדרך המענה גוף האדם</span></strong><span dir="rtl">. אבל המשנה תורה אחת
היא, עליה אין להוסיף וממנה אין לגרוע, ואין אתה מוצא חלוף, לא חלוף בדבר
גדול ולא חלוף בדבר קטן, אלא בתלמוד. שאנשי בבל גורסין אותו בלשון ארמית
ובני א"י לשונם לשון תרגום (סורסי). ....</span><br />
<span dir="rtl">ושאמר אלדד שהם מתפללים על חכמי בבל בראשונה ואחר על כל
הגלות, יפה הם עושים</span>, <span dir="rtl">מפני שעיקר החכמים והנביאים
לבבל גלו, והם יסדו את התורה וקבעו ישיבה בנהר פרת מימי יהויכין מלך יהודה
ועד היום הזה, והם היו שלשלת החכמה והנבואה, ומהם תורה לכל העם יוצאת. וכבר
הודענו לכם שממעין אחד הכל שותין, והתחזקו במה שהחכמים דורשין לכם, ובתלמוד
שלמדו לכם, ואל תטו ימין ושמאל מאחרי כל דבריהם, שכן כתוב על פי התורה אשר
יורוך ועל המשפט אשר יאמרו לך תעשה (דברים י"ז)</span>.</th>
</tr>
</thead>
<tbody>
</tbody>
</table>

<span dir="rtl">וצריך להוסיף כאן, שאלדד הדני מוסיף בספרו הלכות שונות,
בעיקר הלכות שחיטה, שאינן מקובלות על רבני ישראל, ולא הכנסנו כאן. מבחינה
זו תשובתו של הגאון צמח הגיונית. אפשר להאמין בסיפורים אך לא לקבל את
ההלכות.  
ואכן האמונה בקיומם של עשרת השבטים, החיים מעבר לנהר הסמבטיון, התקיימה בכל
ימי הביניים ובעת החדשה עד המאה ה-19 ועד בכלל.</span>

<span dir="rtl">הזכרנו את מנשה בן ישראל, רב מאמסטרדם, רציונלי בהחלט,
שהאמין שילידי אמריקה הם או חלקם עשרת השבטים.</span>

<span dir="rtl">נזכיר תחילה את ההתייחסויות של חכמים לאלדד הדני בראשית
האלף השני, שהן מאוחרות להתכתובת בין חכמי קירוואן לר' צמח גאון, שהייתה
במאה התשיעית, אבל וודאיות לחלוטין.</span>

<span dir="rtl">לרש"י (נפטר 1105) יש התייחסות עקיפה, ובספק.</span>

<u><span dir="rtl">רש"י על משלי פרק ה פסוק יט</span></u>

<span dir="rtl">(יט) תשגה תמיד - ראיתי בדברי ר' משה הדרשן תשגה תעסוק
תמיד והוא לשון ערבי והביא ראיה כמו לבקש שגייה לבקש עסק...</span>

<span dir="rtl">ר' משה הדרשן, הוא רב מתקופתו של רש"י או דור לפניו, שהרבה
לא נותר מכתביו, אלא בעיקר ציטוטים אצל אחרים. אבל אברהם עפשטיין במאמר
עליו משנת 1891, מרכז מידע עליו וכותב בין השאר:</span>

<span dir="rtl">"האמין (עם ר"י בן קורייש) לדברי אלדד הדני ופרש על ידם
כתוב אחד במשלי".</span>

<span dir="rtl">והדברים מעורפלים למדי. אבל, מצד שני, חוקרים של כתבי היד
המיוחסים לאלדד הדני, טוענים ששפתו מושפעת מאוד מהערבית. יש המדייקים
וקובעים את מקומו לצפון תימן.</span>

<u><span dir="rtl">אבן עזרא על שמות פרק ב פסוק כב</span>
<span dir="rtl">(ראב"ע, נפטר 1164)</span></u>

<span dir="rtl">(כב) ותלד. כי אמר - משה. וזאת צפורה הוא האשה הכושית אשר
אמר. ואשר כתוב בדברי הימים דמשה \[סיפור על משה רבנו מהמאה ה-11\] אל
תאמן. וכלל אומר לך, כל ספר שלא כתבוהו נביאים או חכמים מפי הקבלה, אין
לסמוך עליו ואף כי יש בו דברים שמכחישים הדעת הנכונה. וככה ספר זרובבל. וגם
**ספר אלדד הדני**, ודומה להם:</span>

<u><span dir="rtl">ספר השורשים לרד"ק - אות השין - ערך שגה</span>
<span dir="rtl">(ר' דוד קמחי, פרובאנס, נפטר 1235).</span></u>

<span dir="rtl">ומזה הענין וכל שגה בו לא יחכם (משלי כ, א.). וכתב רבי
יונה בשם רבי יהודה בן קריש כי הוא שמע אלדד הדני אומר "יש לי שגיה" בענין
"יש לי עסק":</span>

<span dir="rtl">\[יהודה אבן קריש מצוטט גם על ידי מנחם בן סרוק, מדקדק
ספרדי מסוף המאה העשירית, והשאיר כתבים בבלשנות העוסקים בהשוואה בין העברית
לערבית וארמית\]</span>

<u><span dir="rtl">חדושי הרשב"א על מסכת חולין דף נז/א</span>
<span dir="rtl">(ר' שלמה בן אברהם אדרת, ברצלונה, נפטר 1310).</span></u>

<span dir="rtl">שמעתי מרבותינו ז"ל שהחמירו בדבר, אע"פ שאינו נראה כן
מעיקר הגמרא. ובהלכות דרבי אלדד הדני שהחמיר בשבירת העצם השלישי **לא
נתחוורו דבריו.**</span>

<span dir="rtl"><u>אשכול הכופר, ליהודה הדסי הקראי (קונסטנטינופול, נפטר
לפני 1200).</u></span>

<span dir="rtl">ובספר אלדד הדני נ”ע היוצא מבינם, זכרונם מגיד ונכתב
לישרים ישרותם וצדקתם בתורת אל בלי משנה וגמרות וחשבון לבנה בחדשים כתקון
רועי.</span>"

<span dir="rtl">ומה ביחס לנהר הסמבטיון? המסורת נשמרת במשך דורות רבים
מאוד, ואינה מסורת יהודית בלבד.</span>

<span dir="rtl"><u>יוסף בן מתתיהו: מלחמות היהודים, ז' ה' א.</u></span>

”<span dir="rtl">ובדרך עברו ראה טיטוס נהר אחד, אשר שווה הדבר להגיד את
תכונתו. הוא נמצא בדרך
בין [ערקה](https://he.wikipedia.org/wiki/%D7%A2%D7%A8%D7%A7%D7%94)</span> <span dir="rtl">אשר
במלכות [אגריפס](https://he.wikipedia.org/wiki/%D7%90%D7%92%D7%A8%D7%99%D7%A4%D7%A1_%D7%94%D7%A9%D7%A0%D7%99)</span> <span dir="rtl">ובין [רפנאה](https://he.wikipedia.org/w/index.php?title=%D7%A8%D7%A4%D7%A0%D7%99%D7%90%D7%94&action=edit&redlink=1),
ויש לו תכונה נפלאה: הוא מלא מים בעת שטפו ואינו מפגר בזרמו. אחרי־כן הוא
נעלם שישה ימים רצופים לכל אורכו עד מקורותיו ושטחו נראה יבש כולו. אולם
ביום השביעי הוא שולח את מימיו עוד הפעם, כאילו לא חלה בו כל תמורה. וכבר
נחקר הדבר, כי את חוקיו אלה שומר הנהר באמונה כל הימים ועל־כן קראו לו "נהר
השבת" (סַבַּטיקוס) על שם היום השביעי הקדוש ליהודים"</span>

<u><span dir="rtl">ירושלמי סנהדרין פרק י הלכה ה</span></u>

<span dir="rtl">ר' ברכיה ור' חלבו בשם ר' שמואל בר נחמו לשלש גליות גלו
ישראל אחד לפנים מנהר סנבטיון ואחד לדפני של אנטויכא ואחד שירד עליהם הענן
וכיסה אותם.</span>

<u><span dir="rtl">תלמוד בבלי מסכת סנהדרין דף סה/ב</span></u>

<span dir="rtl">ואף שאלה זו שאל טורנוסרופוס את רבי עקיבא אמר לו ומה יום
מיומים \[מה שונה שבת משאר הימים\] אמר לו ומה גבר מגוברין \[במה שונה אתה
משאר אנשים\] אמר ליה דמרי צבי \[אדוני רצה\] שבת נמי דמרי צבי \[שבת גם
אדוני רצה\] אמר ליה הכי קאמינא לך מי יימר דהאידנא שבתא \[מי יאמר שעכשיו
שבת\] אמר לו נהר סבטיון יוכיח, בעל אוב יוכיח, קברו של אביו יוכיח שאין
מעלה עשן בשבת. \[אביו של הרשע נידון בגיהנום ולכן קברו מעלה עשן כל ששת
ימי השבוע אך לא בשבת\]</span>

<span dir="rtl"><u>מתוך "הארץ המובטחת ואחרית הימים בקוראן ובמסורת
האסלאם" מאת אורי רובין</u></span>

<span dir="rtl">כמה פרשנים</span>, <span dir="rtl">במיוחד מקאתל אבן
סלימאן (מת 150ה767/), מזהים את האומה הצדיקה עם בני ישראל היושבים מעבר
לנהר של חול (=הסמבטיון) ואשר מוצגים כמאמיניו המסורים של הנביא מוחמד.
היושבים מעבר לנהר החול — הלא הם עשרת השבטים במסורת היהודית — מופיעים גם
בפרשנותו של מקאתל לפסוק וַ עְ ד אלאַ אחִ 'רַ ה, אבל מקוצר היריעה לא נרחיב כאן
בעניין זה.</span>

<u><span dir="rtl">רש"י על ישעיה פרק כז פסוק יג</span></u>

<span dir="rtl">(יג) האובדים בארץ אשור - לפי שנפוצו בארץ רחוקה לפנים מן
הנהר סמבטיון קראם אובדים:</span>

<u><span dir="rtl">רמב"ן על דברים פרק לב פסוק כו</span></u>

<span dir="rtl">והנה ירמוז לגלות עשרת השבטים שגלו לנהר גוזן (מ"ב יז ו),
הוא שהחכמים קורין סמבטיון, כי נקרא גוזן מלשון ויגז שלוים (במדבר יא לא),
אתה גוזי (תהלים עא ו), כי העומדים אחריו מוסרים מבני אדם, וקורין אותו
סמבטיון מפני שביתתו בשבת, כי יום השבת בלשון ההוא סבט כאשר הוא בערבי,
ונהוג בלשונם להוסיף בתארים "יון", אזוביון חוריון מוליון, וכן
הרבה:</span>

<span dir="rtl">ובאתר האנציקלופדיה היהודית, נוכל למצוא פרטים על חיפוש
הנהר, עוד במאה ה-19.</span>

<span dir="rtl">**בשנת 1847** נוסע שד"ר מירושלים לערב ולהודו, **ומתבקש
לחפש את עשרת השבטים**. והוא כותב מכלכותא:</span>

<span dir="rtl">דברים ברורים ונאמנים שמעתי על אודות הסמבטיון הנמצא בסין.
הסוחר העשיר היהודי ששון בבומבי, שלח בימים ההם את עבדאללה בנו בדבר מסחרו
לקאנטון, ומשרתו סיפר לו, כי אדונו שמע מהמתורגמן שלו, כי ברור כשמש כי
מהלך שני חדשים מקאנטון יש נהר הזורק ששה ימים אבנים וחול למרום ורק בשבת
הוא נח. אבל אין מעפיל לעבור את הנהר הקדוש גם בשבת, והסוחרים המביאים
סחורה לארץ ההיא מניחים את סחורתם בעבר הנהר מזה, וחוזרים למקום שממנו באו,
ואחר השבת הם שבים ומוצאים את מחיר הסחורה, או את סחורתם כמו
שהייתה.</span>

<span dir="rtl">הנהר הגיע עד סין... אבל קיים עדיין באמצע המאה
ה-19.</span>

<span dir="rtl">ומה בימינו?</span>

<span dir="rtl">נהר הסמבטיון, כנראה חלף וגז אפילו אצל התמימים
שבמאמינים.</span>

<span dir="rtl">לא כן עשרת השבטים האבודים.</span>

<span dir="rtl">במשך מאות שנים, מאמינים חלק מחכמי ישראל שיהודי אתיופיה,
בתא ישראל, הם צאצאי שבט דן. אפילו הרב עובדיה הסכים עם קביעה זו... זו
אינה דווקא אמונתם של בתא ישראל עצמם, אם כי חלקם דבקו בה. אבל, ברור
שיהדותם אינה מסתמכת על אמונה זו.</span>

<span dir="rtl">לעומת זה, בעשרות השנים האחרונות מדובר על בני
מנשה.</span>

<span dir="rtl">זה שבט גדול מאוד במערב הודו, שיודעים שנדד מאזור בורמה
וסין, קיבל אמונות נוצריות, וחלק קטן ממנו קיבל מנהגים יהודיים. יש רבנים
הנלהבים לגיירם ולהעלותם, ויש כשבעת אלפים שם, שרואים עצמם כחלק מעם ישראל,
כבני שבט מנשה.</span>

<span dir="rtl">ואחרי מנשה, נמצאו גם כמה עשרות משפחות בהודו שרואות עצמן
כצאצאיות לשבט אפריים.</span>

<span dir="rtl">ואנחנו נמשיך ונחכה עד בוא המשיח, שבוודאי ימצא גם את שאר
עשרת השבטים.</span>

<span dir="rtl">ואלדד הדני, יהיה אשר יהיה, או היה אשר היה, אין ספק שספרו
הוא אחד המשמעותיים בביסוס אמונות אלה.</span>
