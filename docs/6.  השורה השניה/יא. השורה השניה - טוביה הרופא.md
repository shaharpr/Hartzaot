<span dir="rtl"><u>השורה השניה – טוביה הרופא</u></span>

<span dir="rtl">כמעט לא היה אדם שהזכרנו במסגרת סדרה זו של "השורה השניה"
שלא היה רופא.</span>

<span dir="rtl">בימי הבינים היה זה מקצוע מקובל ליהודים משכילים.</span>

<span dir="rtl">כמובן שהרמב"ם היה רופא ידוע, אבל גם הרמב"ן, ידעיה
הפניני, משה בן אברהם דרעי, ועוד. אנחנו זוכרים אותם, בדרך כלל לא בגלל
מקצוע הרפואה.</span>

<span dir="rtl">אך מקצוע הרפואה מתקדם בצורה משמעותית בעת החדשה.</span>

<span dir="rtl">טוביה הרופא שנולד ב 1652 ונפטר ב 1729 הוא רופא יהודי
מסוג חדש. הוא לא רק רופא יהודי מסוג חדש, אלא גם התפרסם בכתיבה מדעית מסוג
חדש, ודווקא בעברית.</span>

<span dir="rtl">ידועים לנו ספרי רפואות של רופאי ימי הבינים היהודים כמו
הרמב"ם, או שבתי דונולו, אך לא דומה להם כלל ספרו של טוביה בן משה הכהן,
"מעשה טוביה", שהוא ספר מדע מודרני ובתוכו ספר רפואה מודרני.</span>

<span dir="rtl">(אין לבלבל בין טוביה הכהן, ובין "טוביה הרופא" הנזכר
בתלמוד בבלי בהקשר לקידוש החודש. אין ביניהם אלא השם בלבד).</span>

<span dir="rtl">ומי שהציע לי לדבר על דמותו, ונתן לי חומר עליו, הוא,
כמובן הפרופסור יואל דונחין.</span>

<span dir="rtl">ונשמע תחילה את יואל עצמו בסרט שהכין יחד עם מיכאל ביגל על
ספרו של טוביה.</span>

<span dir="rtl">הסרט נמשך עשר דקות.</span>

<https://drive.google.com/file/d/1A5BPezwoYK-Xcij4P5z7Qm9yvHnZ0h0p/view?usp=drive_link>

<span dir="rtl">הביטוי "הודו לו" בהקשר של תגלית מחזור הדם של הרווי,
פירושו "הסכימו איתו" לפי השפה התלמודית (ולא אמרו לו תודה).</span>

<span dir="rtl">ולמי שלא הבין הכל, ג'ורג' וושינגטון קיבל טיפול בהקזת דם,
וייתכן שנפטר מהטיפול עצמו. הקזת דם היא טיפול עתיק, שהיום מקובל שהזיק
הרבה וכנראה לא הואיל אף פעם.</span>

<span dir="rtl">אך העיקר הוא שהסרט הראה את גדולתו של טוביה.</span>

<span dir="rtl">ואנחנו נחזור לטוביה בן משה הכהן, ולתולדות חייו. מאחר ולא
קראתי את הספר, הכתוב על פני למעלה משלוש מאות עמודים צפופים,</span>

<u><span dir="rtl">ניעזר בספרו של ד"ר א. לוינסון, "טוביה הרופא, וספרו
מעשה טוביה" שיצא ב 1924 ונמצא ברשת, ב</span>
HEBREWBOOKS<span dir="rtl">.</span></u>

<span dir="rtl">בהקדמתו הוא מדגיש בעיקר את חשיבותו של הספר "מעשה
טוביה":</span>

1.  <span dir="rtl">יש בו משום תעודה היסטורית על מצב הרפואה במאה
    השבע-עשרה.</span>

2.  <span dir="rtl">טוביה קידם את הרפואה לפחות על ידי חקירה של מחלה
    שהיתה נפוצה בימיו, מחלת הפליקה פולינקה. (מחלה שמתבטאת בצורת השיער,
    ועלולה לגרום להפרעות פסיכולוגיות... )</span>

3.  <span dir="rtl">הספר אינו עוסק רק ברפואה, אלא בנושאים שונים, ומספר
    גם עובדות היסטוריות מעניינות, למשל, בנושא שבתאי צבי, שהופיע בימי
    טוביה.</span>

<span dir="rtl">גם תולדות חייו של המספר מסופרים ב"מעשה טוביה".</span>

<span dir="rtl">טוביה הרופא נולד בשנת 1652 בעיר מיץ בצרפת, למשפחה
מיוחסת. אביו משה ברח מפרעות ת"ח ת"ט באוקראינה (פרעות חמלניצקי), והיה לרב
בעיר מיץ, אז צרפת, שם נולד טוביה. אך אביו מת בילדותו, והוא גדל בבית אב
חורג, רבי שמעון בכרך בעיר וורמיזא, יחד עם אח חורג, יאיר בכרך, שמאוחר
יותר חיבר ספרים על התלמוד.</span>

<span dir="rtl">בילדותו ונעוריו למד תורה, כרגיל, אך כשבגר חיפש לימודי
מדע. האוניברסיטאות באירופה לא קיבלו יהודים כסטודנטים. הוא יחד עם חבר,
נדדו וחיפשו את האפשרות ללמוד. משום מה, "אימץ" אותם הדוכס מברנדנבורג,
ובלחץ שלו התקבלו לאוניברסיטה בפרנקפורט ב- 1678, כיהודים ראשונים. אחרי
שנתיים עברו ללמוד בפדובה, איטליה, שם הייתה אוניברסיטה ליברלית יותר, ושם
השלימו את הלימודים לתואר דוקטור לרפואה בשנת 1683.</span>

<span dir="rtl">בגלל הצטיינותו של טוביה בחכמת הרפואה ובגלל הידע המיוחד
שהיה לו בשפות רבות, הוא יוצר קשרים עם שרים ומלכים, ובשיא הקריירה שלו הוא
מגיע להיות רופא של הוזיר הגדול ראמי פאשה באדריאנופול. וכך הוא
כותב:</span>

<span dir="rtl">"ובחנתיו לעיני המשנֶה הגדול ראמי פאשה, אך בחר בי מכל
רופאי הארץ להיות לפניו וגם היטיב בעבורי לאחינו ב"י הדרים בארצות
האלו".</span>

<span dir="rtl">באדריאנופול כתב את "מעשה טוביה", בכוונה בעברית, בהדגישו
את הצד הפטריוטי:</span>

<span dir="rtl">"להראותם כי לא לבדם נִתנו אלה החכמות". אך גם מפני שרצה
להשאיר זכר לעצמו:</span>

<span dir="rtl">"למען ישאר בקרב הארץ ולא ישכח כי בעוונותי בני האהובים
מתו ולא אדע אם אזכה לבנים אחרים ואם לאו". ומכאן מבינים הקוראים גם את
הטרגדיות של חייו.</span>

<span dir="rtl">הוא סיים את הספר בגיל 48 בשנת 1700, אך הצליח להוציאו
לאור רק שמונה שנים אחר כך. הספר נכתב עם "הסכמת רבני ונציה" והסכמת
הצנזורה הנוצרית, ועוד הסכמות, כמו שהיה הכרחי ונהוג באותה תקופה.</span>

<span dir="rtl">והנה מעט מתולדות חייו בשפתו שלו, כמו שהוא כותב בהקדמה
לספרו:</span>

<span dir="rtl">.... (על אביו) ולא היו ימים מועטים עד ששלחו חכמי וקציני
ק"ק מיץ עיר ואם בישראל בארץ צרפת היא פרנציא, וקבלוהו עליהם לרב ומ"ץ. ושם
נהג נשיאותו, אך בעו"ה לא האריך ימים על ממלכתו ומשה עלה אל
האלהים...</span>

<span dir="rtl">ואני הייתי נער ורך .... שמתי פעמי לארץ פולוניא אל בית
אבותי, ומצאתים חכמים וגדולים בתורה ובמעשים, ושמשתי שם זמן מה כמה ת"ח
וגדולים. אבל בעו"ה לא כל צרכי, כי ראיתי את הדלות והגלות והמלחמה אשר בארץ
הלזו, וצרות רבות ותכופות זו לזו, הוה על הוה, שבר על שבר. אז אמרתי אל
לבי: מה לי פה, הנה ארחיק נדוד....</span>

<span dir="rtl">ואז מחשבותי הרהבוני ללכת אל ארץ איטליא ללמוד חכמת הרפואה
במדרש החכמות שבעיר פאדוואה. והנה הקרה ה' לפני איש חכם ונבון ה"ה חברי
החכם השלם כמר גבריאל רופא נ"ע, והיתה שבועת ה' בינינו, והיינו כאחים
נאמנים כל ימינו.</span>

<span dir="rtl">וה' הצליח דרכנו ונתן חן שנינו בכל מקום אשר דרך כף רגלינו
ובפרט בעיני הדוכס הגדול מברנדנבורג, כי היה שם חסד ליהודים, וגזר על ראשי
המדרש אשר בעיר פרנקפורט אשר על נהר אודרה, שיקבלו אותנו בסבר פנים יפות
ללמוד בבתי המדרשים שלהם, ואף שזה נגד חקם ונמוסם, כי מעולם לא למד שם
יהודי בזה המדרש. ונוסף על זה נתן לנו הדוכס הנזכר את ארוחתנו מדי שנה בשנה
כדי להפיק רצוננו.</span>

<span dir="rtl">ואמנם עשו לנו החכמים בעלי המדרש כבוד גדול, ומדי יום
ביומו היו מתוכחים עמנו בענין האמונה בחדוד ובאריכות גדול כמנהגם, ולפעמים
חרפו אותנו באמרם איה חכמתכם ובינתכם... ובזה יום יום חרפונו וקלון מכבוד
שבענו...</span>

<span dir="rtl">אז לבשה אותי רוח קנאת ה' צבאות ונדרתי לאביר יעקב: אם
אבוא אל מנוחתי לא אעלה על ערש יצועי ולא אתן שנת לעיני ותנומה לעפעפי,
**עד כי אחבר בעזרת הר' חבור כולל כמה חכמות וידיעות להשיב חורפי דבר
ולהראותם כי לא להם לבדם נתנו אלה החכמות....**</span>

<span dir="rtl">ויהי כי ארכו לנו שם הימים והגענו ת"ל לתכלית כוונתנו,
שמנו מגמת פנינו נגד פדואה המעטירה לקבל עטרת הרופאים הנהוגה
אצלם...</span>

<span dir="rtl">אחרי זה נתגלגל הדבר שבאתי הנה לארץ ישמעאל וראיתי מנוחה
כי טוב ואת הארץ כי נעמה וסעיפי יזכרוני ורוחי הציקתני לשלם נדרי בימי נדרי
בימי חרפי. אך הזמן בגד בי...</span>

<span dir="rtl">עד שקמתי ואמרתי: עת לעשות לה'! ואת אשר נדרתי אשלמה...
ונתתי על לבי לדרוש **ולחקור ראשונה בספרי חכמינו הראשונים והאחרונים...
ולעומתם בספרי חכמי האומות החדשים מקרב באו**. ואלקטה מהם צוף דבשם ויערם
וחברתי ספר כולל הידיעות והחכמות הצריכות לכל יודעי ספר, וביותר לחכמי
הרפואה, וקראתי אותו מעשה טוביה, והוא לשני טעמים. הטעם האחד לזכרון שמי...
כי בעוונותי הרבים בני האהובים מתו ולא אדע אם אזכה לבנים אחרים ואם לאו...
והטעם השני על שם המשנה הידועה: מעשה בטוביה הרופא שראה את החודש
וכו'...</span>

<img src="media/image1.jpeg" style="width:6.73958in;height:8.49527in" />

<span dir="rtl"><u>ספר "מעשה טוביה"</u></span>

<span dir="rtl">הספר יצא לראשונה בוונציה ב 1708, הייתה לו תפוצה גדולה
ביותר, והודפס פעמים רבות, אפילו במאה העשרים.</span>

<span dir="rtl">את הספר המלא ניתן לראות, ולדפדף בו, באתר הספריה
הלאומית.</span>

<https://www.nli.org.il/he/books/NNL_ALEPH990013725830205171/NLI>

<span dir="rtl">בשער הספר נוכל למצוא את החלוקה של הספר, וגם את תפיסת
העולם, שהיא לחלוטין תפיסת ימי הבינים, ולמעשה אריסטוטלית.</span>

<span dir="rtl">ואני מצטט את הכתוב במרכז התמונה (להלן):</span>

<span dir="rtl">כולל הארבעה עולמות ונחלק לחמישה חלקים: החלק הראשון מדבר
בעולם העליון שהוא עולם רוחני. השני בעולם האמצעי שהוא עולם הגלגלים.
השלישי בעולם השפל שהוא העולם שלנו. הרביעי בעולם הקטן שהוא האדם. החמישי
ביסודי העולם. והנו כולל כמה אלפים ידיעות חקרם גם הכינם צעיר החכמים וקטן
הרופאים. טוביה מק"ק מיץ שבארץ צרפת יע"א.</span>

<span dir="rtl">אבל כל חמשת החלקים הם החלק הראשון של הספר, 196 עמודים
מתוך 334 (תלוי בהוצאה). החלק השני עוסק כולו ברפואה, וכן גם החלק השלישי
שמוקדש למין ורבייה.</span>

<span dir="rtl">22 עמודים של תחילת הספר הראשון מוקדשים ל"הסכמות" ולדברי
שבח והלל למחבר על ידי אחרים, בפרוזה ובשיר.</span>

<img src="media/image2.jpeg" style="width:7.16528in;height:10.85in"
alt="תמונה שמכילה טקסט, ציור, שרטוט, נייר התיאור נוצר באופן אוטומטי" />

<span dir="rtl">גם לאחר הקדמת המחבר עצמו מופיע שיר, וכך גם בהתחלות פרקים
רבים.</span>

<span dir="rtl">נשים לב לאקרוסטיכון.</span>

<img src="media/image3.jpeg" style="width:7.16528in;height:9.46806in" />

<span dir="rtl">כבר תחילת הפרק הראשון, העוסק באמונה היהודית, מראה את
אופי הספר כולו, או, אופי המחבר:</span>

<span dir="rtl">ראוי לכל אשר בשם ישראל יכונה לידע ולהאמין במציאות האל
ית'. ושיש בורא ומנהיג לעולם הזה. גם צריך לחקור בזה חקירה מופלגת לא מפני
שמסופק בדבר ח"ו אלא כדי שיתברר לו מציאותו בלי שום פקפוק ותשתרש בלבו
ידיעתו וכדי שיוכל לברר הענין הזה לכל מי שיכחיש או מסופק בדבר
ח"ו...</span>

<span dir="rtl">מצד אחד המחבר מחוייב לאמונתיו, ומצד שני מוצא נימוק
לחקירה.</span>

<span dir="rtl">גם בכל הספר הראשון, העוסק במתפיזיקה (עולמות עליונים)
ובפיזיקה, לפחות ממבט ראשון (שהרי לא קראתי את הספר, אלא הצצתי בו
בלבד...), המחבר קשור קשר אמיץ לתפיסות ימי הביניים, שמקורן באריסטו,
בפתולימאוס, ובאמונות היהודיות והנוצריות שהקפיאו את מבנה היקום במשך אלפי
שנים.</span>

<span dir="rtl">יחד עם זה הוא פתוח ללמוד דעות אחרות, ולחידושי המדע של
זמנו.</span>

<span dir="rtl">צריך לשים לב שתקופת חייו מקבילה כמעט לזו של גלילאו
גלילי, וקרובה לזו של ניוטון.</span>

<span dir="rtl">בדרום, שלטו דעות ימי הבינים בכוחה הפיזי של הכנסייה
(שהצליחה להשתיק את גלילאו), וגם בארצות האסלם טרם הייתה פתיחות למהפכות.
לעומת זה בצפון, בארצות גרמניה, הולנד, בריטניה, אנחנו מוצאים כבר את קפלר,
ניוטון, לייבניץ, שפינוזה ואחרים, שפורצים את מחסום הכנסיה (איזורים
פרוטסטנטיים).</span>

<span dir="rtl">כדוגמה לגישתו של טוביה הרופא לקחתי את התפיסה הקופרניקאית
מול הפתולמאית שאז הייתה במרכז הויכוח.</span>

<span dir="rtl">בספרו הוא מציג את שתי העמדות. והנה דף המתאר את השיטה של
קופרניקוס.</span>

<span dir="rtl">בפרק הבא הוא מביא "סברה אחרת והנה היא קרובה לדעת חז"ל",
ובפרק הבא:</span>

<span dir="rtl">"מביא כל הטענות והראיות אשר לקופירניקוס וסיעתו על מידת
השמש ותנועת הארץ ודע מה שתשיב לו כי בכור שטן הוא".</span>

<span dir="rtl">ובמקום אחר הוא כותב:</span>

<span dir="rtl">ראוי לכל פילוסוף אלקי שיבטל דעת קופירניקוש והנלוים עליו
כי כל אותן ראיות שהביא הוא וחבריו הם נגד כתבי הקדש ודברי נביאי אמת
הנאמנים בדבריהם. מפני שכתוב בקהלת והארץ לעולם עומדת אבל כפי דעת
קופריניקוש איננה עומדת כלל והשמש לא יזרח ולא ישקע ואינו סובב....</span>

<span dir="rtl">אבל את שיטת קופרניקוס הוא מציג בצורה הוגנת
לחלוטין.</span>

<img src="media/image4.jpeg" style="width:7.16528in;height:9.24722in" />

<span dir="rtl">ולמרות שהוא מציג עולם פיזיקלי אריסטוטלי ממש, כולל הסבר
התופעות על ידי ארבעת היסודות (עפר, מים, אויר, אש), הוא מציג גם חידושי
הפיזיקה בלי כל התעלמות.</span>

<span dir="rtl">חידושים אלה גרמו לבסוף להתמוטטות התפיסה
האריסטוטלית.</span>

<span dir="rtl">למשל, נושא לחץ האויר, והאפשרות של ואקום (שראינו גם בסרט
לעיל), נשללה לחלוטין על ידי אריסטו ונחשבה לכפירה.</span>

<span dir="rtl">טוריצ'לי האיטלקי, היה הראשון שהוכיח את מציאות הואקום, אך
הניסוי שמספר עליו טוביה כאן, נעשה במגדבורג שבגרמניה ב 1656, על ידי פון
גריקה, שפיתח את משאבת הואקום.</span>

<img src="media/image5.jpeg" style="width:5.60379in;height:7.11689in" />

<span dir="rtl">בפתח ספר הרפואה, טוביה הרופא מזהיר אותנו מרופאי
אליל.</span>

<img src="media/image6.jpeg" style="width:7.16528in;height:9.10903in" />

<span dir="rtl">גם ברפואה נמצא טוביה עדיין בדעות המקובלות של ימי
הביניים. אבל כאן הוא מסכים עם החידוש הגדול של הרופא הבריטי הרוי, שגילה
את מחזור הדם, ואת תפקיד הלב בו.</span>

<span dir="rtl">לפני כן חשבו שדם נוצר בכבד, ונעלם אחרי מילוי תפקידו,
כלומר אין מחזור דם.</span>

<img src="media/image7.jpeg" style="width:6.35417in;height:3.45243in"
alt="תמונה שמכילה שרטוט, אומנות, עבודות אומנות, שרבוט התיאור נוצר באופן אוטומטי" />

<span dir="rtl">זה המבנה האנטומי של פנים החזה, כמתואר בספרו.</span>

<span dir="rtl">והוא כותב:</span>

<span dir="rtl">היה רופא אחד מיוחד בארץ אינגיל טירה ושמו הארביוש, יודע
לעשות בחכמת הנתוח, והוא מצא דרך אמתי שכל רופאי זמננו הודו לו, והורה לנו
שלא יקבל הלב את הדם מן הכבד בלבד, אלא מכל הגוף.... בתוך חלל הימני,
.....</span>

<span dir="rtl">ועוד למדנו... שכל הדם יתגלגל כאחת. שהדם יתגלגל שלשה
וארבעה פעמים ביום.</span>

<span dir="rtl">אך בהרבה דברים לא הלך רחוק יותר מגלינוס מהמאה הראשונה
לספירה, שיצר את הבסיס לרפואת ימי הביניים.</span>

<span dir="rtl">טוביה מדמה את הגוף האנושי למגדל.</span>

<span dir="rtl">וכך כותב א. לוינסון שהזכרנו לעיל, במאמרו על טוביה
הרופא:</span>

<span dir="rtl">מענין הוא כשרון סקירתו של טוביה. בלי עזרה של לבורטוריות
ידע את סימני שהדיאגנוזה, שנודעו לנו רק בעזרת הלבורטוריה. הוא מונה למשל
את השנויים שבדם הבאים על ידי מחלות שונות, שבדופק, שבצואה, שבזעה, וביחוד
את השנויים שבשתן, הכל בדיוק נמרץ.</span>

<span dir="rtl">ששה עשר שינויים בדופק, עשרים שנויים בשתן, ורובם נכונים
עד היום.</span>

<img src="media/image8.jpeg" style="width:6.30208in;height:7.78035in"
alt="תמונה שמכילה ניתן לאיסוף, ספר, ציור, שרטוט התיאור נוצר באופן אוטומטי" />

<span dir="rtl">אנטומיה של בטן האשה.</span>

<img src="media/image9.jpeg" style="width:7.47917in;height:5.73403in"
alt="תמונה שמכילה טקסט, יונק התיאור נוצר באופן אוטומטי" />

<span dir="rtl"><u>משיחי שקר</u></span>

<span dir="rtl">לא רק רופאי אליל הם שנואי נפשו של טוביה הכהן. גם משיחי
שקר.</span>

<span dir="rtl">יש לכך משמעות רבה בהכרת ההיסטוריה, מפני שמשיחיות שבתאי
צבי פרצה בימיו (בימי נעוריו).</span>

<span dir="rtl">כמו לכל נושא מתייחס טוביה למשיחיות באריכות רבה, ומתאר את
התופעה מימי בית שני. הוא מונה "משיחים" רבים וממשיך (עמ' 64
בגירסהלעיל):</span>

<span dir="rtl">... ומה לי להאריך עוד במאורעות כאלה שעבר כבר ונעשו קודם
זמננו... כי הלא ידוע ומפורסם לכל המעשה הגדול והנורא שאירע בזמננו שנת
תכ"ו לאלף הששי שקם איש אחד מתושבי איזמיר ושמו שבתי צבי. והיה האיש ההוא
יפה תואר ויפה מראה ובעל קומה ולו יד ושם בכל החכמות התורניות ובפרט בחכמת
הקבלה היו לו עשר ידות. ...</span>

<span dir="rtl">והיו אומרים כי לפעמים נכנסה בו רוח שטות ועושה כמעשה
הכסילים...</span>

<span dir="rtl">ויהי היום ויתאו האיש ההוא ללכת לארץ הקדושה...</span>

<span dir="rtl">עד שגבה לבו ורמו עיניו ללכת בגדולות ובנפלאות ממנו באמרו
שהוא משיח אלוהים...</span>

<span dir="rtl">וגם יתר המון העם האמין בו ובראות שכל חפצו ומעשיו מצליחים
שם פניו לשוב לארצו לפרסם שם עניניו. ויהי כבואו מא"י לחוצה לארץ שמה קבלו
אותו אנשי ארץ תוגרמה בכבוד גדול בשמחה ובשירים ויקראו לפניו יחי אדוננו
מלך המשיח. גם שמעו הלך בכל הארץ כי באו ממנו שלוחים רבים ונכבדים בכל
תפוצות ישראל...</span>

<span dir="rtl">ולפרסם ענין המשיח הזה והגדול שבהם היה איש אחד חכם חרשים
ונכון לחש ושמו חכם נתן הנביא האשכנזי. שעשה את עצמו נביא ונסע מארץ לארץ
ומעיר לעיר בארץ אשכנז ואיטליא. וברוב חכמתו הטה את לבב ישראל...</span>

<span dir="rtl">ועזבו כל עסקי העולם וכל משא ומתן עד שרבים שהיו עשירים
ירדו מנכסיהם נעשו דלים ורשים...</span>

<span dir="rtl">וכך הוא מתאר במספר עמודים בפרטי פרטים את המאורעות עד
התאסלמותו של שבתי צבי, וגלי המשיחיות שאחריה.</span>

<span dir="rtl">הדברים ידועים, כמובן, ממקורות אחרים, אך מפורטים כאן
מנקודת מבטו. חשוב לא פחות, שהוא מצטט פרסום של חכמי וינציה הנלחמים כנגד
שבתי צבי, ובסופו רשימת החכמים שחקרו את נתן העזתי, והשיגו את הודאתו של
נתן העזתי:</span>

<span dir="rtl">... והיתה הנבואה לומר שבתי צבי הוא המשיח מוטעה...
והודיתי לדבריהם ואמרתי כי מה שנתנבאתי על שבתי צבי אין בו ממש. נתן
בנימין.....</span>

<span dir="rtl">והדברים הם עדויות היסטוריות חשובות.</span>

<span dir="rtl"><u>טוביה הרופא בארץ ישראל</u></span>

<span dir="rtl">הדברים הבאים נלקחו ממאמר גדול על טוביה הרופא, מאת אריה
מורגנשטרן, משנת 2012, באתר "יקום תרבות". את חלקם אצטט, ואת חלקם
אסכם.</span>

[https://www.yekum.org<span dir="rtl">/</span>](https://www.yekum.org/)

<span dir="rtl"><u>"ולהיות נושא בעול אחיי המיוסרים" – טוביה הרופא
והקהילה היהודית בירושלים בשנים 1715-1729.</u></span>

<span dir="rtl">נראה, כי לאחר שהובא הספר ” מעשה טוביה” לדפוס בשנת 1707
האט טוביה הרופא, לפחות חלקית, את עיסוקיו האינטנסיביים בפרקטיקה הרפואית
על מנת להתמסר להבאה לדפוס של כתבי-היד של אביו ר’ משה. את המלאכה התחיל
בשנת 1709 והשלימה בשנת 1713 כאשר הוציא לאור את ספרו של אביו ‘ברכת טוב’
(וונציה, תע”ג). כעבור כשנתיים, בשנת 1715, בהיותו בן 63, עלה טוביה
לירושלים, חי ופעל בה במשך ארבע-עשרה שנה, עד לפטירתו בשנת
1729.     </span>

<span dir="rtl"> כמעט ולא ידוע דבר על עשרות שנות חייו של טוביה כרופא
באימפריה העות’מאנית. כך בעיקר לא ברור מה הניע את טוביה, מן הרופאים
היהודיים המפורסמים ביותר בראשית העת החדשה, לנטוש  את תפקידו כרופא מפורסם
ומצליח, לוותר על מעמד כלכלי וחברתי איתן ולעלות ולהתיישב בירושלים. המידע
על עלייתו של טוביה הרופא לירושלים בשנת תע”ה (1715) מועט ביותר ומותיר את
המעשה כחידה, בעיקר לנוכח העובדה כי הייתה זו תקופה משברית, במיוחד עבור
האשכנזים. כפי שנראה בהמשך.</span>

<span dir="rtl">וכאן פוסל המחבר את הדעה הכללית כי "בא לעסוק בתורה
ובמעשים טובים" .</span>

<span dir="rtl">הוא פונה לדון ביחסיו עם זכרון אביו, שנפטר בהיותו ילד,
בנקיפות המצפון שלו שהביאו אותו בגיל מאוחר להוציא לאור את ספרו של אביו,
ולשם כך להפחית את פעילותו הרפואית. אחר כך המחבר פוסל את האפשרות של עלייה
משיקולי קירוב המשיח.</span>

<span dir="rtl">לדעתו, הברורה גם משם המאמר, טוביה הרופא מתגייס לעזרת
תושבי ירושלים.</span>

<span dir="rtl">תושבי ירושלים אז במשברים קשים, המוסלמים מתנכלים להם
באופן קשה, בעקבות פרשת חורבת יהודה חסיד, והחובות שלא הוסדרו.</span>

<span dir="rtl">ציטוט:</span>

<span dir="rtl">בעניין זה ראוי לבחון כיצד מגדיר טוביה עצמו את שהותו
ותפקידו בירושלים. ואמנם במכתב פרטי ששלח טוביה הרופא לליוורנו בשנת 1719,
היחידי הנמצא בידינו, משיח טוביה לפי תומו ומתייחס  לשהותו בירושלים כמי
שממלא גם שליחות ציבורית: "ו**להיות נושא בעול אחיי המיוסרים דחויים
וסחופי'\[ם\] אשר פה ירושלים".**</span> <span dir="rtl">בין השאר הוא מתאר
במכתב את קשיי החיים בעיר מאז הגיעו אליה בשנת 1715. הוא מספר שהביא עמו
רכוש אך “כמעט כל אשר לי נגנב ונגזל”. אין הוא מפרט איך  קרה הדבר, או
מדוע  לא עמדה להגנתו עובדת היותו רופא בכיר לשעבר בחצר הסולטאן; רק  מציין
כי למרות שגזילת רכושו השפיעה בצורה קשה על מצבו הכלכלי, עובדה המאלצת אותו
להסתפק מעתה במועט, הוא מעורב בהווי הקהילתי של ירושלים ומממשיך לקיים
בביתו “בית ועד לחכמים”, מעין בית-מדרש פרטי, ונושא בעצמו, כבעבר, בעול
ההוצאות של מוסד ציבורי זה. מעניין לציין, כי כשהוא חותם על המכתב הוא
מזדהה כ</span> “**<span dir="rtl">טוביה כהן רופא מק”ק מיץ
שבצרפת</span>**“

<span dir="rtl">....</span>

<span dir="rtl">עדויות חשובות על טוביה ופעילותו הרפואית בירושלים מצויות
בכתביו של בן זמנו הצעיר, הרופא הירושלמי ר’ דוד די –סילוה כפי שנחשפו
לאחרונה בספרו “פרי מגדים ” אותו ההדיר והביא לדפוס החוקר זהר עמר. הכותב
מתאר למשל, דיון עם טוביה הרופא על טיבם וחשיבותם של צמחי מרפא הגדלים
באזור העיר שכם.</span>

<span dir="rtl">עדות חשובה נוספת על מעמדו של טוביה הרופא בירושלים מצויה
בכרוניקה  הלטינית של הנזיר הפרנציסקאני ממוצא גרמני אלזיר  הורן, המחדש
לנו בארבעה תחומים. ראשית, הוא מספר כי טוביה עסק במקצועו כרופא גם לעת
זקנותו בירושלים. הוא מספר כי ב-8 לאוגוסט 1729 נקרא טוביה לטפל בו לאחר
שסבל מדיזינטריה ומכאבי ראש קשים ביותר . שנית הוא מזכיר כי טוביה הרופא 
נפטר בתאריך 24 לדצמבר 1729 , כלומר בתאריך העברי ג’ טבת ת”צ, תאריך פטירה
שלא היה ידוע לנו עד כה משום מקור אחר. שלישית, כי הוא נקבר בעמק
יהושפט. ורביעית , ש”**מותו גרם לצער רב  ואבל כבד לכל יהודי
המקום**“. </span>

<span dir="rtl">.....</span>

<span dir="rtl">בפתח אחת התעודות, מיום 25 במרץ 1725, מצוי רישום שמי של
כחמישים באי-כח של הקהילה היהודית בירושלים שהופיעו לדיון בפני מושב
בית-הדין השרעי; שמו של “הרב טוביה הרופא” נמצא במקום שני, אחרי הרב סלמון
בן שמואל; דבר המעיד על מקומו החשוב  בניהול המשא-ומתן \[בעניין חובות
הקהילה\].</span>

<span dir="rtl">.....</span>

 <span dir="rtl">ר’ שמעון וולף – בנו של הגביר ר’ שמשון ורטהיימר, מי שהיה
יהודי החצר של קיסר אוסטריה, מציין במכתב ששלח לגיסו ר’ משה ב”ר דוד
אופנהיים, בשנת תפ”ט 1729, כי את השגת הסדר פריסת החובות יש לזקוף לזכותם
של שלושה אישים: הראשון שבהם, טוביה הרופא מירושלים, ולצדו שניים שפעלו
במקביל לו בבירת האימפריה , המדפיס יונה אשכנזי והרב חיים קמחי</span>.

<span dir="rtl">.....</span>

<span dir="rtl">ולמרות מחסור בעדויות חד משמעיות כותב המאמר מסיים:</span>

<span dir="rtl">לזכותו של טוביה הרופא יש לזקוף אפוא תוצאות לוואי
היסטוריות נוספות. נטל החובות שהוסר מעל הקהילה היהודית בירושלים, הביא
להפסקת הרדיפות של יהודי העיר; ובעקבות הקמת ועד “פקידי קושטא” בשנת 1726 
ותמיכתם הכלכלית והפוליטית הנמרצת ביהודי ירושלים, החלה פריחה מיידית של
היישוב היהודי ואלפי יהודים עלו אליה לקראת שנת הת”ק (1740), שנה שנכרכו בה
גם ציפיות משיחיות אקוטיות. מן הראוי, אפוא , להעניק לטוביה הרופא  את
המקום הראוי לו בזיכרון ההיסטורי של העם היהודי כמנהיג אמיץ ובעל שיעור
קומה, שנשא  בעול אחיו המיוסרים בירושלים, ולא רק כאחד מגדולי הרופאים
היהודים של התקופה. </span>

<span dir="rtl">ולסיים בטוב, נזכיר גם את משפחתו של טוביה הכהן
בירושלים.</span>

<span dir="rtl">כידוע שני בניו הראשונים מתו, ולא ידועים פרטים. הוא הגיע
לירושלים עם אשה בשם רחל, ובת יחידה ששמה ג'מילה.</span>

<span dir="rtl">בתו נישאה לר' אברהם שמואל מיוחס, נכדו של מנהיג יהודי
ירושלים באותה תקופה.</span>

<span dir="rtl">טוביה הכהן שנפטר ב 1729 נקבר בהר הזיתים. שם נמצאו גם
מצבות אשתו, חתנו ונכדיו.</span>

<span dir="rtl">   </span>
