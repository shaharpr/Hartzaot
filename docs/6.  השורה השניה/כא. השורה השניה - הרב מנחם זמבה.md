<span dir="rtl"><u>השורה השנייה ­– הרב מנחם זֵמְבַּה</u></span>

<span dir="rtl">הרב מנחם זֵמְבַּה (זעמבא) נספה בשואה, הוא וכל משפחתו. ואיתו
ניכַּנס מעט לעולם החרדי של המחצית הראשונה של המאה העשרים.</span>

<span dir="rtl">בחרנו אותו כדי לומר משהו על רב יהודי, השייך ל"אגודת
ישראל" מלפני השואה, חסיד שנחשב עילוי, אך איננו אדמו"ר, והוא מתנהל על
התפר שבין למדן תורה, רב, ועסקן.</span>

<span dir="rtl">כמעט הנחתי אותו לנוח על משכבו בשלום, מפני שנראה לי שלא
רק שלא נשאר איש ממשפחתו, ולא רק שרוב כתביו נשרפו, אלא לא נותרו הרבה
דברים עליו ברשת.</span>

<span dir="rtl">ובכל זאת, הוא אולי מהבודדים, אם לא היחיד, שנרצח בגטו
וורשה, בשעת המרד, וקבור בישראל.</span>

<span dir="rtl">לאחר חיפושים נמצא שלא רק שנכתב עליו ספר, אלא שהספר נמצא
במלואו ברשת.</span>

<span dir="rtl">אם ספר נמצא ברשת במלואו, מן הסתם הוא ישן מאוד, או בלתי
מבוקש מאוד, או שניהם...  
כלומר, איש לא יקנה אותו.</span>

<span dir="rtl">הספר שיצא לאור בהוצאת "נצח" בשנת 1948, נמצא בספריה
הלאומית,</span>
<https://www.nli.org.il/he/books/NNL_ALEPH990020702740205171/NLI>

<span dir="rtl">ושם גם הפנייה לכתובתו ברשת.</span>

<span dir="rtl">מחבר הספר נקרא שמואל יצחק רוטשטיין. חרדי בעצמו, ולמצוא
אינפורציה על המחבר עצמו היה קשה הרבה יותר (ולכן מעניין). וכך הפך לחידה
בעצמו. ואני לא היחיד שתהה.</span>

<span dir="rtl">הנה תגובה של קורא באתר "אוצר החכמה – הספריה היהודית
הממוחשבת הגדולה בעולם":</span>

<span dir="rtl">אחרי שנים של קריאת מאמריו של הסופר החסידי הפורה ר' שמואל
רוטשטיין ז"ל</span>:  
<span dir="rtl">(הקדוש מטורנה; וקמת ועלית; צאנזער חסידות ; רבי מנחם
זמבה - הם ארבעה ספריו שמופיעים באוצר, מוסיפים עליהם עוד עשרות
מאמרים).</span>

<span dir="rtl">מסתבר שהוא היה ביוגרף דגול עם אוריינטציה גוּראית מחד
\[כלומר של חסידות גור\], ועם היסטוריה ליטאית כלשהי - בתולדותיו של הגרח"ע
\[כנראה "הגאון ר' חיים עוזר גרודזנסקי מליטא"\] ציטוטים משמו כ'עד
ראיה</span>'.  
<span dir="rtl">למיעוט הבנתי היה אמריקאי, לפחות בשנים שאחרי המלחמה.
אגודאי מהזן הישן והטוב. ידען מופלג, ומאבחן חד עין</span>.  
**<span dir="rtl">אלא שככל שניסיתי להשיג פרטים על אישיותו, לא
מצאתי</span>.  
<span dir="rtl">שמא יש בין החכמים מי שיודע? ההותיר אחריו נכדים</span>?**

<span dir="rtl">השואל מקבל תשובה דלה למדי, בתוכה, למשל, אתר שמזהה רבנים
בתמונות, ובהן מזוהה ר' שמואל רוטשטיין כחתנו של האדמו"ר מטשרנוביל, בניו
יורק.</span>

<span dir="rtl">משהו מצאתי עליו, בחיפוש באנגלית, בערך כך:</span>

<span dir="rtl">קטע קטן מ 1996 שבו ציטוט מכתב עת מ 1978, ובו ידיעה, שרבי
שמואל רוטשטיין נפטר בביתו בברוקלין בגיל 76. נולד בפולין והיה בשנות
העשרים עורך של העיתון "דאס יודישע טאגבלאט".</span>

<span dir="rtl">ברח מוורשה לפלשתינה, אך אשתו ושלוש מארבע בנותיו נרצחו על
ידי הנאצים.</span>

<span dir="rtl">הגיע לניו יורק ב 1947, וגם שם עסק בכתיבה בעיתונות
היהודית, נישא בשנית והוליד בת, בשם רוחמה. ללא ספק זה אותו שמואל רוטשטיין
שכתב את הביוגרפיה של מנחם זמבה, על פי הפרטים המועטים, ובעיקר היותו עורך
או כותב בעיתון החרדי "דאס יודישע טאגבלאט".</span>

<span dir="rtl">ועוד הערה לגבי "דאס יודישע טאגבלאט". לאחר "הכנסיה הגדולה
של אגודת ישראל בוינה בשנת תרפ"ט" \[מעניין המינוח כנסיה, במובן של קונגרס,
או כינוס, או אסיפה\] הוחלט על הוצאת עיתון יומי חרדי. העיתון החזיק מעמד
עד כניסת הנאצים לוורשה.</span>

<span dir="rtl">עד כאן הסופר הנעלם, שכתב את הספר על מנחם זמבה, שהוא
דווקא מפורסם הרבה יותר מהסופר, לפחות בשנות החמישים והשישים של המאה
שעברה, ובוודאי עד מותו בגטו וורשה.</span>

<span dir="rtl">ולהלן קיצור הביוגרפיה של מנחם זמבה על פי שמואל רוטשטיין
(למעלה ממאה עמודים), שהכיר אותו אישית שנים רבות. המקורות האחרים ברשת,
קרוב לוודאי, נשענים על אותו ספר.</span>

<span dir="rtl">כך נכיר גם את הספרות החרדית העוסקת בביוגרפיה של "גדולי
התורה".</span>

<span dir="rtl">מה שמאפיין את הספרות הזאת, שהיא ספרות שבחים ללא
ביקורת.</span>

<span dir="rtl">בהקדמתו כותב רוטשטיין:</span>

<span dir="rtl">זכיתי ונמצאתי במחיצתו של הגאון כמעט שני עשיריות בשנים.
הייתי קרוב אליו הן כידיד ומעריץ והן כשכן קרוב. דירתי היתה סמוך לדירתו
ובכל עת ובכל זמן הייתי מבאי ביתו ומידידי משפחתו המפוארה, שלא נותר ממנה
שריד ופליט ביום חרון אף. ...</span>

<span dir="rtl">ואת שנקלט בזכרוני אתאמץ להציל מתהום הנשיה ולהגיש לפני
קהל הקוראים כדי להנציח את דמות האיש וצביונו, האיש אשר סימל את יהדות
פולין שבה נולד וגדל ועמה חי ועמל...</span>

<span dir="rtl">.....</span>

<span dir="rtl">ידע דור אחרון מי ומה היה מאור הגולה הזה, שבין גדולי הדור
מקומו. וממנו נקבל מושג מה מיהדות פולין החסידית והעסיסית אשר גדלה טיפחה
ורבה אישיות תורנית ועממית ענקית, מזהירה ודגולה כרבי מנחם זמבה
הי"ד.</span>

<span dir="rtl">מנחם זמבה נולד בוורשה בשנת תרמ"ד (1884) לבית עני אך
"חדור יראת שמים".</span>

<span dir="rtl">היה ילד חולני מאד, הוריו דרשו בהרבה רופאים, ואף לא
האמינו שישרוד.</span>

<span dir="rtl">אבל הוא שרד ("ההשגחה שהועידה אותו לגדולות ונצורות לא
התחשבה בחולשת גופו ובנבואות הרופאים העגומות").</span>

<span dir="rtl">אחרי כן מפאר המחבר את כשרונותיו הגדולים, זכרונו, התמדתו,
(עוסק בתורה מבלי לפנות למשחקי ילדים). הוא מתפרסם בוורשה הבירה כבר כילד
בן חמש או שש היודע פרקים שלמים בתלמוד בעל פה.</span>

<span dir="rtl">וכאן מעיר המחבר הערה מעניינת. רבו שידע "כי הפרסומת קשה
מאד לבעלי כשרונות צעירים", נמנע מלספר שבחו בפניו, וגם ביקש מהוריו לא
לפרסם זאת.</span>

<span dir="rtl">בגיל צעיר הוא מתייתם מאביו, ואמו מפרנסת את ילדיה (לא
כתוב איך) אך אינה מסוגלת לשלם שכר לימוד עבורו.</span>

<span dir="rtl">סבו, חסיד משרידי חסידי קוצק, לוקח אותו לביתו ומלמד אותו
בעצמו. מעיר אותו בחצות הלילה ומלמדו גם חסידות וקבלה.</span>

<span dir="rtl">רוב גדולי הרבנים והלומדים (הכוונה מלומדים, או כאלה
שממשיכים ללמוד בבגרותם) בעיר שהתעניינו בהתפתחותו היו שייכים לחוגי
הפרושים והמתנגדים לחסידות (הכוונה ל"מתנגדים"). אך הסבא התעקש ו"העילוי
הצעיר נמשך לחסידות". המחבר כותב, שהסבא שכנע את נכדו לא לבקר בישיבות
הגדולות שרובם של מתנגדים. לעומת זה נפגש עם אדמו"רים שונים שמגיעים
לעיר.</span>

<span dir="rtl">\[צריך לציין, שהישיבות הגדולות הוקמו בליטא, ואחר כך
בבילורוס, והיו יצירה של המתנגדים. ישיבות חסידיות הוקמו מאוחר יותר, והרבה
פחות, מלבד אולי ישיבות חב"ד. בוורשה שהייתה חסידית ברובה, היה עיקר הלימוד
של בני החסידים ב"שטיבלאך", כלומר בתי מדרש, שהגדולים שבהם כללו מאות
לומדים. הלימוד היה עצמאי, בלי משטר ובלי תכנית לימודים, ולא פעם תלמיד
שהתבלט היה מלמד את האחרים, וזה מסביר את המשך הדברים\].</span>

<span dir="rtl">המחבר ממשיך ומספר, כי כבר בצעירותו "ניהל מעין ישיבה"
והוא מלמד את חידושיו שלו חבורה של לומדים. בסתר הוא מתחיל לכתוב את חידושי
תורתו.</span>

<span dir="rtl">מדי פעם הוא מבקר את האדמו"ר מגור, אך שם היה נדחק בין
ההמון ואיש לא הרגיש ביתרונו.</span>

<span dir="rtl">כמובן, עילוי שכזה הוא בחור נדרש כחתן. כבר אחרי בר המצווה
מתחילה תקופת השידוכים, שהסבא דווקא מנסה לדחותם, בעיקר בגלל מצבו הגופני
הירוד של העילוי.</span>

<span dir="rtl">הוא משתדך לבסוף לבת היחידה של סוחר ברזל אמיד מפרגה, פרבר
של וורשה. כמובן שהמחבר מרעיף שבחים על שני הורי הכלה, כבעלי צדקה וגמילות
חסדים. הכל טוב. (אם כי לא קשה להבחין שהשידוך של משפחת כלה עשירה עם חתן
תלמיד חכם, הוא השידוך האידיאלי לשניהם...).</span>

<span dir="rtl">למעשה, אבי הכלה מפרנס את מנחם גמזה, הממשיך לעסוק בתורה
"לפעמים למד כעשרים שעות ביום". ואם הוא עוזב את הבית, הרי זה רק לפגישה עם
גאון מפורסם או גדולי הרבנים בוורשה.</span>

<span dir="rtl">אשתו "הרבנית הצדיקה" מרת מינדיל, נושאת בעול הבית, ובית
המסחר שירש, אחרי פטירת חותנו.</span>

<span dir="rtl">הוא עצמו אינו רוצה להתפרנס מרבנות, וחי מבית מסחרו, עד
השנים האחרונות שלפני מלחמת העולם השנייה.</span>

<span dir="rtl">אשתו נשלחת לטרבלינקה באחת האקציות הראשונות בשנת תש"ב
(1942).... הוא כותב קונטרס לזכרה בענין קידוש השם. (מקדים את המאוחר, אך
כותב זאת כאן, בתיאור החתונה ואחריה).</span>

<span dir="rtl">אך לפני כן, בימים טובים יותר, עסקה אשתו גם במאבק כנגד
ההִתחַלנות של נשות ישראל, ובעיקר בשכנוע לשמור על "טהרת המשפחה" (ללכת
למקווה...).</span>

<span dir="rtl">בבגרותו, הוציא מנחם זמבה ספר דרשות בשם "זרע אברהם" שנמכר
בשתי הוצאות, והפך ליקר המציאות, והתרשמו ממנו חכמי הישיבות של ליטא. בעיקר
התווכחו הליטאים והחסידים, מהי שיטת פלפולו של הגאון מנחם זמבה.</span>

<span dir="rtl">חלקים גדולים מהספר מקדיש המחבר ליחסיו של מנחם זמבה עם
חכמים גדולים אחרים גם חסידיים וגם "פרושים" כלומר מתנגדים. כמובן, לא
נפרט.</span>

<span dir="rtl">למרות שהמחבר מדגיש את למדנותו, והתעקשותו להמשיך בה ולא
לקבל משרה כלשהי, הוא מרמז שבשלב מסויים הוא צריך להתפרנס מרבנות. אך את
עסקנותו הוא מסביר רק על פי סיבות ערכיות.</span>

<span dir="rtl">"כשרבו הפרצים והפרצות בחומת בית ישראל, הבין הגאון רבי
מנחם כי לא עת לחשות והתחיל לעסוק בעניני ציבור". ולמרות שהוא כמעט לא
מציין תאריכים, מתוך שהוא כותב כי ההתחלה הייתה בימי הכיבוש הגרמני במלחמת
העולם **הראשונה**, הרי ברור שמנחם גמזה היה בן שלושים שנה או מעט יותר
כשהחל לקבל תפקידים בקהילה.</span>

<span dir="rtl">כאן הוא נכנס למאבקים בין "המתבוללים", האמידים יותר, בעלי
הקשרים עם השלטונות.... כמעט כמו היום.</span>

<span dir="rtl">הויכוח היה למי זכות בחירה למוסדות הקהילה היהודית. לא
הייתה דמוקרטיה. זכות הבחירה ניתנה היא ניתנה למשלמי מסי הקהילה (הסוחרים
העשירים) ולבעלי הדיפלומות (בוגרי אוניבריסטאות). הרב גמזה דרש והצליח
לכלול גם "תלמידי חכמים מוסמכים שהם הנם האינטיליגנציה שלנו". כמובן הייתה
הבעיה מי נותן את תעודת "המוסמך", אך גמזה הצליח לשכנע את השלטונות
(הפולניים!) שחברי ועד הרבנים יהיו נותני התעודות, וכך "היוזמה שהצילה את
הקהילה מידי החפשים".</span>

<span dir="rtl">הוא היה קנאי מאוד, ולכן "אין תימה שכאשר נגשו לארגן את
"מועצת גדולי התורה" שעל ידי אגודת ישראל... היה ביניהם הגאון הצעיר רבי
מנחם". פירוט נצחונותיו ויחסיו עם רבנים ופרנסים אחרים כולל הפגנות שאפילו
השוטרים לא יכולים להם, נמשך על דפים רבים.</span>

<span dir="rtl">לעומת זה כאשר הוא מספר על אסון שאירע לו כאשר נפטר בנו בן
התשע עשרה (ונשוי שנה) ממחלה, הוא מתאר בעיקר כמה עילוי היה הבן הזה, ופוטר
בשורות ספורות את המשמעות הרגשית של האסון.</span>

<span dir="rtl">במהרה נבחר רבי מנחם להיות פרנס בקהילת וורשה, וכאן הוא
מתאר אותו דווקא כמי שמצליח להגיע לפשרות עם המתנגדים ואפילו "הבונד"
ו"פועלי ציון". אך מרמז שגם בתוך חוגי החרדים היה צורך לאחות קרעים.</span>

<span dir="rtl">מעניין הויכוח על הקמת "ישיבת חכמי לובלין". הרב מאיר
שפירא שיזם את הישיבה, דרש לבנות מבנה תחילה, ואילו רבני ליטא טענו, שלפני
הקמת ישיבה מתחילים בלימוד, ורק כאשר מספר התלמידים דורש זאת מקימים ישיבה.
רבי מנחם תמך בהקדמת הבנייה, מפני שבפולין התנאים שונים מאשר בליטא. לדעת
המחבר, הצליח רבי מנחם להקהות חילוקי דעות קשים ולהבטיח את הקמת הישיבה.
הישיבה הוקמה ב 1930 ונשרפה על ידי הנאצים ב 1939.</span>

<span dir="rtl">רבי מנחם עומד בראש מוסד "יסודי תורה" (המחבר אינו מסביר
מהו), כנראה לנוער, מפני "ליד המוסד יסד ישיבה קטנה.... ובין בוגרי המוסד
והישיבה הקטנה נמצאו עשרות שהצליחו להגיע לדרגא של תלמידי חכמים שתורתם
אומנתם..." עשרות...</span>

<span dir="rtl">הצעות רבות להיות רב בערים שונות דחה, כי לא רצה לעזוב את
עירו, אבל ב 1932 נפטר גדול רבני ירושלים החרדים, יוסף חיים זוננפלד, והרב
משה בלוי חיפש לו מחליף והציע את התפקיד למנחם זמבה. גם את זה דחה, אך בכל
זאת החליט לעלות לארץ, ואפילו קיבל רשיון עליה, אך חבריו מנעו זאת ממנו
כשבקשו מהם להיות לרב של וורשה, ב 1935.</span>

<span dir="rtl">אז החלה תקופה קשה של פולין אנטישמית יותר בלחץ הנאציזם
בגרמניה. והרב סבל לא מעט בעומס המוטל עליו.</span>

<span dir="rtl">נקודה מעניינת היא שבשנת 1937, התכנסה "הכנסיה" של "אגודת
ישראל" במצב קשה של יהדות אירופה, והדיון היה דווקא (או גם?) על שאלת חלוקת
הארץ לפי הצעת וועדת פיל. רבי מנחם נאם בכינוס על קידוש השם, ורק בהערה
קטנה בסוף נאומו טען "טוב לישראל לסבול אורך הגלות כדי שתהיה בסוף גאולה
שלמה בכל" ואפילו "בשום אופן לא נוכל להסכים לותר אפילו על צעד ושעל אחד
מארצנו הקדושה". ו"אגודת ישראל" הייתה אנטי ציונית כידוע...</span>

<span dir="rtl">ואז פרצה מלחמת העולם השנייה.</span>

<span dir="rtl">רבי מנחם זמבה וכל משפחתו גרו וסבלו בגטו ורשה. כאמור,
אשתו נתפסה ונשלחה לטרבלינקה כבר ב 1942. הוא עצמו נשאר בין אחרוני
האחרונים, וממשיך בפעילותו החברתית, ובכתיבתו התורנית. הצליחו להשיג בשבילו
דרכון דרום אמריקאי, והוא השתהה, בין השאר **מדאגתו לכל כתבי היד שלו...
**</span>

<span dir="rtl">"אך בעיקר הדאיגוהו כתבי היד, ואל יהא הדבר קל בעיניכם:
עמל של חיים שלמים עלול ללכת לאיבוד, **יעצתי** לו לקבור את כתביו בחצר
הארכיון... אך הרב מנחם זמבה עדיין קווה וחכה, עד שנטרפה השעה..."</span>

<span dir="rtl">(נשים לב, שהמחבר, שמואל רוטשטיין נמצא באמת בסביבתו של
מנחם גמזה בגטו. הוא היה בין הניצולים)</span>

<span dir="rtl">הייתה אפילו הצעה להחביא כמה רבנים בחצר כנסייה בוורשה,
וגם אותה דחו הרבנים.</span>

<span dir="rtl">נראה שהמחבר הצליח להימלט באיזו דרך, כי את עמדתו של הרב
ביחס למרד הוא מביא כציטוט מדברים שכתב הלל זיידמן:</span>

<span dir="rtl">"על כל פנים לא היינו צריכים ללכת בעצמו לאומשלאגספלאץ.
צריכים היינו להתנגד, אבל השלינו את עצמנו בדמיונות שוא. עם חכם ונבון,
ניטל ממנו שכלו....</span>

<span dir="rtl">....</span>

<span dir="rtl">יש דרכים שונות לקידוש השם. אילו הכריחו כיום את היהודים
לשמד, ואפשר היה להנצל על ידי השתמדות כמו בספרד או בשעת גזרות תתנ"ו, היתה
מיתתנו כשלעצמה בחינת קידוש השם... אך כיום הזה הדרך היחידה לקדש את השם
היא התנגדות מזוינת בפועל."</span>

<span dir="rtl">וגם י. ל. פיינגולד, אחד מהניצולים מעיד על דבריו של הרב,
כנראה אותם דברים ורק נכתבים אחרת, מפני ששניהם כותבים מהזכרון:</span>

<span dir="rtl">"היינו כצאן לטבח יובל. האיך נתרחש הדבר שאבדה בינתו של עם
חכם ונבון? ...</span>

<span dir="rtl">ואני אומר לכם שזוהי הדרך: להתקומם, להתנגד, כל מי שהיכולת
בידו, ללמד בני יהודה קשת..."</span>

<span dir="rtl">בפסח שלפני המרד עוד דואג למצות קטנות שניתן יהיה להחזיקן
בכיס...</span>

<span dir="rtl">החרדים עצמם נוטלים חלק במרד, הגרמנים נסוגים, אך חוזרים
ומבעירים את הגטו.</span>

<span dir="rtl">הבונקר בו שהה עולה באש, וכשהוא יוצא הוא נורה ונהרג.
עדיין "בית דין של מספר רבנים" מחליט לקבור אותו בחצר, קופיצקה 4 בתוך
הגן.</span>

<span dir="rtl">מאוחר יותר עם דיכוי המרד, כל משפחתו נספית.</span>

<span dir="rtl">הספר נכתב בשנת תש"ח, 1948.</span>

<span dir="rtl">לכן המחבר אינו כותב, שבשנת 1957, גופתו נמצאה, שהרי נקבר
בגטו בחצר בית שכתובתו ידועה. עצמותיו הועברו לקבורה בירושלים.</span>

<span dir="rtl">וכמה הערות לגבי הביוגרפיה שכותב שמואל רוטשטיין, על מנחם
זמבה.</span>

<span dir="rtl">שמואל רוטשטיין היה מקורב לרב בוורשה, ואפילו בגטו וורשה
אולי עד יומו האחרון, ואולי לא. לכן המידע שלו, מן הסתם אמין.</span>

<span dir="rtl">אבל נוסח הכתיבה שלו הוא מהז'נר של הגיוגרפיה, כלומר
ביוגרפיה של קדוש.</span>

<span dir="rtl">באתר "הגיוגרפיה" בויקיפדיה כתוב:</span>

<span dir="rtl">בעקבות "שבחי הבעש"ט" התפתחה הסוגה של [סיפורי
חסידים](https://he.wikipedia.org/wiki/%D7%A1%D7%99%D7%A4%D7%95%D7%A8%D7%99_%D7%97%D7%A1%D7%99%D7%93%D7%99%D7%9D),</span> <span dir="rtl">וכיום
ניתן למצוא אוסף הגיוגרפי כמעט בכל חסידות גדולה. בד בבד, התחזקה במהלך
המאה ה-20 המגמה לפרסם בציבור החרדי הגיוגרפיות על "[גדולי
הדור](https://he.wikipedia.org/wiki/%D7%92%D7%93%D7%95%D7%9C%D7%99_%D7%94%D7%93%D7%95%D7%A8)"
באשר הם, חסידים</span>,
<span dir="rtl">[ספרדים](https://he.wikipedia.org/wiki/%D7%99%D7%94%D7%93%D7%95%D7%AA_%D7%90%D7%A8%D7%A6%D7%95%D7%AA_%D7%94%D7%90%D7%A1%D7%9C%D7%90%D7%9D)</span> <span dir="rtl">ו[ליטאים](https://he.wikipedia.org/wiki/%D7%9C%D7%99%D7%98%D7%90%D7%99%D7%9D_(%D7%96%D7%A8%D7%9D))</span> <span dir="rtl">כאחד.
כמו כן עובדו חלק מהסיפורים על חכמי התלמוד והופצו לילדים כפי שנעשה בין
היתר בסדרת הספרים הפופולרית "[כה עשו
חכמינו](https://he.wikipedia.org/wiki/%D7%9B%D7%94_%D7%A2%D7%A9%D7%95_%D7%97%D7%9B%D7%9E%D7%99%D7%A0%D7%95)".</span>

<span dir="rtl">בתחילת המאה ה-21 פורסם הספר "[עשייתו של
גדול](https://he.wikipedia.org/wiki/%D7%A2%D7%A9%D7%99%D7%99%D7%AA%D7%95_%D7%A9%D7%9C_%D7%92%D7%93%D7%95%D7%9C)</span> <span dir="rtl">"
על ידי הרב נתן קמינצקי, שלא נמנע מלהזכיר אפיזודות פחות מחמיאות בחיי
הדמויות הרוחניות המתוארות בו, לפחות מנקודת מבט חרדית מחמירה, ונתקל
ב[חרמות](https://he.wikipedia.org/wiki/%D7%97%D7%A8%D7%9D_(%D7%94%D7%9C%D7%9B%D7%94))</span> <span dir="rtl">של
אחדים מגדולי הרבנים
ה[חרדיים](https://he.wikipedia.org/wiki/%D7%99%D7%94%D7%93%D7%95%D7%AA_%D7%97%D7%A8%D7%93%D7%99%D7%AA)</span> <span dir="rtl">הליטאים
בני זמננו</span>.

<span dir="rtl">כאמור, כתיבתו של שמואל רוטשטיין היא הגיוגרפית בולטת,
כמעט ילדותית. בכל מאה ועשרים העמודים של הספר לא נמצא אפילו חיסרון אחד,
או שגיאה אחת של הגיבור.</span>

<span dir="rtl">הערה נוספת היא לגבי "אגודת ישראל" שלפני מאה שנה. בהרבה
מאוד עניינים היא מזכירה את אותה תנועה היום.</span>

<span dir="rtl">"אגודת ישראל" היא ארגון אורתודוקסי שנוסד ב 1912 בעיר
קטוביץ (היום בפולין). עיקר פעילותה בשנים הראשונות הייתה התמודדות בנושא
החינוך, עם היהדות החילונית ועם הציונות. בתחילתה לא הייתה אנטי ציונית
במוצהר. ב 1923 האשימו אותה רבנים מחמירים מהונגריה, וגם חסידות בעלז ועוד,
שהיא מאמצת לאט את הציונות.</span>

<span dir="rtl">אבל ההשפעה האמיתית בה (עד היום!) הייתה של חסידות גור,
וזו שיתפה פעולה עם חילוניים, אבל בונד וכיו"ב, ובלבד שיתנגדו
לציונות.</span>

<span dir="rtl">שיתוף פעולה היה בשדה הפוליטי, מפני שהתנועה השתתפה במערכת
הבחירות לסיים הפולני וגם למוסדות בליטא ובלטביה.</span>

<span dir="rtl">למרות התנגדותה לציונות תמכה "אגודת ישראל" ביישוב ארץ
ישראל, הקימה "קרן הישוב" כמשקל נגד הקרן הקיימת, ואפילו קיבלה 6%
מהסרטיפיקטים הבריטיים בהסכם עם הסוכנות משנת 1933.</span>

<span dir="rtl">ביחס לחזון של הקמת מדינה יהודית היו הדעות בה חלוקות.
ההתנגדות לחילוניות הייתה מרכזית בהתנגדותה לתנועה הציונית, כולל לתנועת
"המזרחי". מבחינתה, קיום מדינה יהודית בארץ ישראל אפשרי, אך בתנאי שהיא
תתנהל על פי ההלכה, וחוקת התורה היא חוקתה. אחרת אינה מדינה יהודית.</span>

<span dir="rtl">בארץ שיתוף פעולה עם המוסדות הציוניים היה חלקי, הכל לפי
הנושא.</span>

<span dir="rtl">במלחמת השחרור קראה לכל הגברים החרדים הצעירים בירושלים
להתגייס למלחמה.</span>

<span dir="rtl">היום "אגודת ישראל" מייצגת חסידויות שונות ובעיקר את
חסידות גור. רוב "הליטאים" נמצאים ב"דגל התורה".</span>

<span dir="rtl">האם השתנה הרבה במשך מאה שנים? מעניין להשוות לשינויים
שחלו בשנים אלו בתנועות החלוציות ("השמאל"), ומכאן להבין את "חגיגת" הימין
על "השמאל" ההולך ונעלם.</span>

<span dir="rtl">ואחרי הכל נזכור לטובה, גם את רבי מנחם זמבה, וגם את
הביוגרף ההגיוגרף שמואל רוטשטיין.</span>

<span dir="rtl"><u>ונסכם את מגוון האישים היהודים הכל כך שונים זה מזה
שעסקנו בהם בחצי השנה האחרונה:</u></span>

<span dir="rtl">רבי מאיר, שמואל, דניאל אלקומיסי, שבתי דונולו, יוסף אבן
כספי, אברהם זכות, שלום שרעבי, דוד בוזגלו, ידעיה הפניני בדרשי, מרדכי יוסף
ליינר, חיים וייצמן, שרה שנירר, הבתולה מלודמיר, יוסף מרקו ברוך, משה הרופא
בן אברהם דרעי, טוביה הרופא, מנשה בן ישראל, אסנת ברזאני, אלעזר הקליר, נתן
העזתי, תאמרת עמנואל, אלדד הדני, אליעזר הירשאוגה, כרימה בת עמאר, אוסיפ
מנדלשטאם, הרב מנחם זמבה.</span>

** **

 
