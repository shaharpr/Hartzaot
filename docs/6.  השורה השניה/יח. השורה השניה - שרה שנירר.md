<span dir="rtl"><u>השורה השניה – שרה שֶנירֶר</u></span>

<span dir="rtl">שרה שֶׁנִירֶר ידועה כיוזמת, ומקימה את רשת החינוך "בית יעקב"
לנערות דתיות (היום חרדיות).</span>

<span dir="rtl"><u>מתוך אתר "ארגון יוצאי קרקוב בישראל".</u></span>

<span dir="rtl">שרה שנירר נולדה ב 1883 למשפחה חסידית, מבוססת
בקרקוב.</span>

<span dir="rtl">באותה תקופה לא היו בתי ספר יהודיים לבנות, ועל פי החוק
הרוסי, היה חינוך חובה גם לבנות, ולכן למדה בבית ספר ציבורי. כתלמידה
הצטיינה בכל המקצועות (לימודי דת נלמדו בנפרד ליהודיות ונוצריות).</span>

<span dir="rtl">כשהמצב הכלכלי בבית החמיר, יצאה לעבודה ועסקה
בתפירה.</span>

<span dir="rtl">על פי עדותה התעניינה גם בידע כללי, וקראה הרבה יצירות
פולניות וגרמניות, ואף הלכה להרצאות באוניברסיטה, וגם בווינה אליה נסעה
במסגרת עבודתה.</span>

<span dir="rtl">באותה תקופה נפתח הנוער היהודי לתנועות שונות. מצד אחד
התנועה הדתית הרפורמית שמגיעה מגרמניה, מצד אחר התנועה הציונית. ההיכרות עם
אלה באה בעיקר במלחמת העולם הראשונה, שבה יהודים רבים ממזרח אירופה ברחו
לווינה מפחד הפוגרומים של הצבא הרוסי. בתקופה זו מושפעת שרה מהרב שמשון
רפאל הירש, מגרמניה, מהאורתודוקסיה החדשה, שדיבר הרבה על משקלן, זכויותיהן,
והשכלתן של נשים יהודיות.</span>

<span dir="rtl">לאחר המלחמה, שרה חוזרת לקרקוב, רואה את התנועות החדשות של
הנוער, ובעיקר שמה לב לכך שאין כל תשובה דתית לנערות הדתיות. רבות מהן עזבו
את הדת לכיוון המפלגה הקומוניסטית, הציונות, והתבוללות. היא מחליטה לעסוק
בחינוך מסורתי לבנות.</span>

<span dir="rtl">מובן, שהיא צריכה לקבל קודם כל את ברכת הרבנים...</span>

<span dir="rtl">ואכן גם האדמו"ר מבאלזע וגם האדמו"ר מגור תומכים
בה.</span>

<span dir="rtl">את הכיתה הראשונה היא מקימה בביתה, שם למדו תחילה שבע
בנות. באוקטובר 1918 מנתה הכיתה 25 תלמידות. היא הכינה להן צווארונים
(כאילו תלבושת אחידה), הם אכלו באותו חדר שבו למדו, וגם ישנו על מזרונים
באותו חדר, ובסוף השנה גם קיבלו תעודות, משרה שנירר, כמובן.</span>

<span dir="rtl">רבנית ידועה (הרבנית הלברשטאם), ועוד הורים של התלמידות,
עזרו לה להפיץ את הרעיון, מספר התלמידות גדל, והיא שכרה דירה, והציבה שלט
"בית יעקב" לבנות ישראל.</span>

<span dir="rtl">מכאן עברה בעצמה גם בערים ובעיירות בפולין, והקימה בתי ספר
דומים, כאשר תלמידותיה הופכות למורות.</span>

<span dir="rtl">כבר בשנים הראשונות הקימה שרה גם בתי ספר מקצועיים לבנות,
שם למדו הבנות תפירה, שתאפשר להן פרנסה מבלי לצאת מהבית.</span>

<span dir="rtl"><u>בסוגריים – תנועת "אגודת ישראל".</u></span>

<span dir="rtl">"אגודת ישראל" היא ארגון היהדות האורתודוקסית שנוסד בפולין
ב 1912 כמשקל נגד לציונות. בייסודה כללה ארגונים דתיים בגוונים שונים,
חסידים כליטאים. בהמשך המשיכה להתנגד לרעיון הבסיסי של הציונות (חתירה
למדינה יהודית), אך לא הסתייגה מיישוב ארץ ישראל, ובזמן שלטון המנדט קיבלה
6% מהסרטיפיקטים (אישורי עלייה) בהסכם עם הסוכנות היהודית.</span>

<span dir="rtl">מאז ראשיתה עמדה בראשה מועצת גדולי התורה, כמו
היום.</span>

<span dir="rtl">לפני השואה השתתפה כמפלגה בבחירות לסיים הפולני. בתקופת
השואה הושמדו רוב חבריה.</span>

<span dir="rtl">היום היא מייצגת רק, או בעיקר, את החסידויות בארץ ישראל עם
ההשפעה הגדולה של חסידות גור. מבחינה פוליטית, הליטאים (המתנגדים) מיוצגים
על ידי "דגל התורה".</span>

<span dir="rtl"><u>נחזור לגיבורת הסיפור.</u></span>

<span dir="rtl">ב 1924 הכירה "אגודת ישראל" בחשיבות של "בית יעקב" ובעזרתה
הוקם סמינר למורות, שהוכר גם על ידי משרד החינוך הפולני (אחרי מלחמת העולם
הייתה פולין עצמאית).</span>

<span dir="rtl">הגידול המהיר והגדול של רשת בתי הספר "בית יעקב", מראה את
גדולתה של שרה שנירר, בזיהוי החסך הגדול של היהדות הדתית בתקופה
המודרנית.</span>

<span dir="rtl">שרה שנירר נפטרה צעירה, ב 1935 (בגיל 52), ובשנה זו היו
בפולין 248 בתי ספר של "בית יעקב" ובהם יותר מ 35 אלף תלמידות.</span>

<span dir="rtl">כל זה נהרס בשואה, וגם קברה של שרה שנירר, שנקברה בבית
העלמין היהודי בקרקוב, שעל אדמתו נבנה מחנה הריכוז פלאשוב על ידי הנאצים.
לאחר השואה הוא נמצא, וצויין מחדש.</span>

<span dir="rtl">כדי לבסס את סיפור הביוגרפיה שלה, שכמו כל "סיפורי חסידים"
עשוי להיות קצת מצונזר, וקצת מוטה לטובה... אני מביא קטעים ממאמר באתר
"יוצאים לשינוי" (אתר של יוצאים בשאלה). המאמר נכתב על ידי עקיבא גרין,
בשם:</span>

<span dir="rtl"><u>שרה שנירר – מייסדת בית יעקב וממחוללות הפמיניזם
האורתודוקסי.</u></span>

<span dir="rtl">הקאנון החרדי צנזר חלקים מהותיים ורבים מחייה ומפועלה של
שרה שנירר, יומניה המפורסמים נערכו באופן מגמתי. מהיומנים המקוריים עולה
דמות שונה מזו שמנסים להציג בבתי הספר החרדיים</span>.

<span dir="rtl">את מה שלא מספר היומן השלימה לי תלמידה אחת אדיבה, בריאיון
שערכתי עימה לפני שנים מספר. פניה הטובות ואדיבותה של אותה תלמידה חביבה
ונעימת סבר לא ימושו מזיכרוני. מלבד הריאיון איתה וכתבתה
של </span>[<span dir="rtl">סוכצ’בסקי־בקון ב"מקור
ראשון"</span>,](https://www.makorrishon.co.il/judaism/244825/)
<span dir="rtl">נעזרתי בה רבות בכתיבת מאמר זה, הסתמכתי גם על ספרה המיוחד
של פרופסור נעמי זיידמן, שהיא בוגרת “בית יעקב” בעצמה: "**שרה שנירר ותנועת
בית יעקב, מהפכה בשם המסורת"**</span>.

<span dir="rtl">צירוף הדברים מעלה את התמונה הבאה: שרה נולדה בקראקוב
למשפחה חסידית ענייה, אשר מנתה עשרה ילדים. בשל העוני העצום נאלצה שרה
לעזוב את בית הספר ולעזור בכלכלת הבית, אך התחננה להוריה שייתנו לה להשלים
את בית הספר היסודי. הוריה הסכימו. את השכלתה הגבוהה נאלצה שרה לרכוש באופן
אוטודידקטי. שלטונות פולין הרשו לבני המעמד הנמוך להשתתף בהרצאות בתור
שומעים חופשיים, והנערה הסקרנית ניצלה את זה היטב. היא הקפידה להשתתף
במסלולי ההרצאות האלו על תרבות גרמנית, על שירה ומחזות. רעיונות על מעמד
האישה החלו לעלות בפולין הנחשלת, ושרה ינקה רעיונות אלו מפי מוריה
הנוכריים. כבר באותם הימים התבשלו בה דעותיה הפמיניסטיות. בהיותה בת 20
כתבה ביומנה: “האידיאל שלי, אי־שם במעמקי נשמתי, הוא רק לעבוד למען
אחיותיי</span>\!<span dir="rtl">"</span>

<span dir="rtl">... הוריה של שרה התקשו למצוא לה שידוך, בשל מראהּ
הלא-חינני. היא נולדה עם שפה שסועה והרופא תפר את שולי השפה בגסות, דבר
שכיער את פניה. בהתקרבה לגיל 30 (!) השיאו אותה הוריה לבחור חסידי בינוני
בשכלו. הנישואין לא עלו יפה, שרה לא הייתה מוכנה להסכים עם תפיסת הנישואין
הפטריארכלית שעל פיה מקומה של האישה – ולא משנה כמה היא חכמה ומוכשרת – הוא
בין התנור לכיריים, כולל כיבוס בגדי הבעל וטיפול בעדת ילדים. היא דרשה
וקיבלה גט מבעלה. חזון מאוד לא נפוץ באותה תקופה ובאותה קהילה</span>.

<span dir="rtl">מאז דבק בשרה כינוי הגנאי המשפיל “די גיגעטע” – הגרושה.
בימים ההם היה כינוי זה אות קין נצחי על מצח האישה</span>.

<img src="media/image1.png"
style="width:2.60417in;height:3.85417in" />

<span dir="rtl">זוהי התמונה היחידה שמצאתי ברשת, והיא חוזרת בכל האתרים
הקשורים בנושא. היא נראית כועסת, אך היא ממש לא הייתה כזו...</span>

<span dir="rtl">...</span>

<span dir="rtl">חשוב לציין שחסידי בעלז השמרניים לא הסכימו עם רעיונותיה,
וגם אחר כך, כשנפתחה בבעלז רשת בתי חינוך לבנות, שמה היה “בית מלכה”, ולא
“בית יעקב</span>”.

<span dir="rtl">מלבד רבנים אלו, רוב רבני הונגריה לחמו ביוזמה בכל הכוח.
ה”מנחת אלעזר” ממונקאטש כינה את הרשת “בית עשו” – בהיפוך מכוון לשמה של
הרשת, “בית יעקב”. במקומות רבים ספגה שרה זריקות אבנים. אבנים אלו לא נזרקו
על ידי הבונדיסטים, אלא על ידי יהודים קנאים וחמי מזג. באחת מעיירות
הונגריה לחם רב העיר נגד הכנסת רשת “בית יעקב” לקהילתו. לאחר שנתיים הוא
נכנע, אלא שמחיר התנגדותו הראשונית היה כבד. כ־70 נערות מבנות העיירה פרקו
עול</span>.

<span dir="rtl">.....</span>

<span dir="rtl">הצלחתה של שרה בהקמת מוסד הלימודים לבנות עוררה את מפלגת
“אגודת ישראל”. עד אותה תקופה לא הייתה במפלגה כל מודעות לצורכי הנשים.
לצורך המחשה, אציין דוגמה מובהקת לכך. באמצע שנות ה־30 קיבלה מפלגת אגודת
ישראל כרטיסי עלייה לארץ (סרטיפיקטים) מאת הסוכנות היהודית. על פי הנחיותיו
של האדמו”ר מגור, הסרטיפיקטים ניתנו לגברים בלבד. בנות “בית יעקב”, שכבר
הפכו לקבוצת בנות פעילה, לא הסכימו לגזרה זו. הן השוו את מאבקן למאבק
ההרואי של בנות צלפחד, שרצו נחלה בארץ ישראל ולא חששו להתעמת עם משה רבינו.
כך אף הן, נחושות בדעתן ולא מוכנות להיות כנועות לתכתיבי הממסד הרבני המפלה
ביודעין בין גברים לנשים</span>.

<span dir="rtl">כדי שלא ייוותר רושם שתנועה מבורכת זו \[בית יעקב\] מנוהלת
על ידי אישה בלבד, פעלו עסקני אגודת ישראל וחיתנו את שרה בשנית, עם יצחק
לנדא. נישואין אלו התקיימו על הנייר בלבד. בפועל, הפעילות התנהלה מביתה של
שרה כמו לפני נישואיה. בנות היו ישנות עימה בחדרה. אחותה הייתה דואגת
לארוחותיה. גם במודעות הפטירה שיצאו אחר מותה הטראגי בקיצור ימים, נכתב רק
שם המשפחה “שענירער” ולא הוזכר השם “לנדא” אף לא ברמז</span>.

<span dir="rtl">ואם מדובר על "פמיניזם חרדי", כדאי להזכיר גם את מאמרה של
נעמי זיידמן, מ 2001, שהוצאתי מהבלוג של הספריה הלאומית:</span>

<span dir="rtl"><u>האם מייסדת תנועה לחינוך חרדי של בנות היא האחראית
לתחייתו של חג האהבה העתיק ביערות פולין?</u></span>

<span dir="rtl">... אף על פי כן, נראה שהקרדיט לחידוש חגיגות ט"ו באב
המודרניות לא מגיע לציונים המודרניים שחוגגים את הרומנטיקה, וגם לא לחוגים
האורתודוקסיים שמתפללים לשידוכים. ככל הנראה, לא אלו הן הקבוצות האחראיות
לתחייתו של החג, אלא גוף אחר</span>.

<span dir="rtl">....</span>

<span dir="rtl">כחלק מ"פרוייקט בית יעקב" זמינים ברשת ארכיונים של תנועת
"בית יעקב". בארכיון נמצא גיליון [כתב העת "בית יעקב" משנת
1926](https://thebaisyaakovproject.com/bais-yaakov-journal/bais-yaakov-journal-issue-4-3rd-year-of-publication-1926/)</span>,
<span dir="rtl">ובו דיווח על חגיגות ט"ו באב ברחבי פולין באותה השנה. כתב
העת סיפר על דיווחים רבים שנתקבלו במשרד תנועת הנוער "בנות", שפעלה מטעם
"בית יעקב" ו-"אגודת ישראל". בדיווחים נמסר כיצד נחוג ט"ו באב, והכותבים
ביקשו לבטא את "שטף השמחה שהתעורר בעקבות תחייתו של חג הנשים המסורתי
וההיסטורי</span>".

<span dir="rtl">....</span>

<span dir="rtl">חגיגת ט"ו באב, כפי שסיפרה הודו מובשוביץ', כללה צעדה ביער
לאור הירח, כשכל 115 התלמידות והמדריכות פוסעות יד ביד מאחורי המנהיגה
והמדריכה, שרה שנירר. אחרי קשיים מעטים, הדליקו מדורה, ואחת התלמידות נשאה
דברים. אחריה דיברה שרה שנירר עצמה, ואז הנערות והנשים פצחו בשירה
וריקודים, חוויה שמתוארת בסיפורה של מובשוביץ' כבעלת משמעות מיסטית
עמוקה</span>.

<span dir="rtl">אם כן, ט"ו באב קם לתחייה על ידי "בית יעקב" כ"חג נשים
מסורתי והיסטורי"; תלמידת הסמינר שנשאה דברים ליד המדורה הסבירה לנוכחות את
משמעות החג, כך לפי התיאור של מובשוביץ', וטענה שזהו "חג ששייך לנו, לנשים
יהודיות צעירות</span>".

<span dir="rtl">ואם לא הבאתי את המקור עצמו, כתב העת משנת 1926, שדווקא
נמצא ברשת, הרי זה מפני שהוא כתוב באידיש, כמובן.</span>

<img src="media/image2.jpeg"
style="width:6.85175in;height:10.31319in" />

<span dir="rtl">אתרים מסורתיים יותר מזכירים, כמובן, את תפקיד הרבנים
הגברים בפרויקט, ומסתירים את התנגדות האחרים.</span>

<span dir="rtl"><u>מתוך אתר "גנזך קידוש השם":</u></span>

<span dir="rtl"><u>מאה שנה לייסודו של סמינר בית יעקב הראשון.</u></span>

<span dir="rtl">בית יעקב, מהפכת החינוך שהצילה דורות, הוקמה בידי שרה
שנירר בשנת תרע"ח, כבית ספר קטן שפעל בתוך בית פרטי, ומשקיבלה את עידודו
והסכמתו של הרבי מגור, כ"ק אדמו"ר הרה"ק רבי אברהם מרדכי זצ"ל, ושל מרן
הגאון הקדוש החפץ חיים זצ"ל, והרעיון החל לקרום עור וגידים והפך להיות רשת
בתי ספר ענפה וממוסדת, התעורר הצורך לייסד סמינר להכשרת מורות
ומחנכות</span>.

<span dir="rtl">מסופר שהתייחסותו הראשונה של ה"אמרי אמת" מגור \[הרב אברהם
מרדכי אלתר, השני בשושלת גור\] ליוזמה זו, שהפיחה רוח חיים בקרב אלפים
מיהודי פולין שרשמו את בנותיהם ל"בית יעקב", ניתנה כמענה לשאלתו של חסיד
גור שבבניין שבבעלותו התקיימה פעילות של "בית יעקב". הלה, יהודי חסידי
שורשי, לא ידע מה לעשות עם ה"פִּרצה" הזו, ובא לשאול בעצת רבו, ה"אמרי אמת",
איך ראוי לו לנהוג</span>.

<span dir="rtl">תשובתו של ה"אמרי אמת" הפתיעה אותו, ופרסומה היכה גלים
בעולם היהודי כולו</span>:

"<span dir="rtl">**שמח הייתי אילו הייתה מתקיימת עשייה זו בביתי שלי"**
(ספר "שאוני בלבכן", פרל בניש)</span>.

<span dir="rtl">כאמור, התפתחותה המואצת של רשת בתי הספר אילצה את שרה
שנירר, הרוח החיה של "בית יעקב", לפתוח סמינר למורות, ובתמיכת אגודת ישראל
נפתח הסניף הראשון בקיץ שנת תרפ"ב, לפני מאה שנה בדיוק, ברחוב סטניסלבה 10
בקראקוב. בהמשך, משעלה המוסד והתפתח בכמות ובאיכות, הוכר הסמינר כמוסד רשמי
מטעם משרד החינוך הפולני, ומהר מאוד הורגש צורך נואש בבניין גדול הרבה
יותר, ואגודת ישראל רכשה את הבניין הגדול ברחוב אוגוסטיאנסקה 30, בו
התקיימה פעילות ענפה ושוקקת חיים עד לפרוץ המלחמה הנוראה שגדעה את קרן
ישראל באירופה ובה נהרגו רבבות מורות, חניכות ובוגרות בית יעקב</span>.

225 <span dir="rtl">בתי ספר של בית יעקב פעלו באירופה לפני השואה, ולמעלה
מ-35 אלף תלמידות התחנכו בהם</span>.

<span dir="rtl">.....</span>

<u><span dir="rtl">ש' לקס, בספרו "היהודים בקראקוב", מספר על הווי הסמינר
(באדיבות "מט"ח" – הספרייה הווירטואלית)</span>:</u>

<span dir="rtl">תקופת הלימודים היתה שנתיים. למדו מקצועות עיוניים וכן
פדגוגיה. אך העיקר היו, כמובן, לימודי תורה ויהדות על הלכותיה, משנותיה
ופרקיה. יום הלימודים היה ארוך ומאוד מרוכז. כל בוקר היו צריכות בנות
הפנימיה לקום בשעה 06.00, לסדר את החדרים ולהכנס לחדר התפילה (אשר בשל
קירותיו האדומים נקרא 'החדר האדום') ולהתפלל תפילת
שחרית</span>.<span dir="rtl">....</span>

<span dir="rtl">ואכן, נשים לב, שמראשית הקמת "בית יעקב" למדו בו גם מה
שנקרא היום "מקצועות ליבה" ("מקצועות עיוניים") ופדגוגיה, בנוסף, כמובן,
ללימודי קודש המותרים לבנות.</span>

<img src="media/image3.jpeg"
style="width:4.24622in;height:9.18056in" />

<span dir="rtl">שרה שנירר הלכה "בין הטיפות". פמיניסטית שחייבת להצהיר
שאינה כזו....</span>

<span dir="rtl"><u>מתוך "מקור ראשון" 2020: מייסדת בית יעקב שהפכה להרבה
יותר ממורה" מאת ברנדה סוכצ'בסקי-בקון.</u></span>

<span dir="rtl">... מעמדן של בנות צלפחד כסמל נשי לא נתעצב בימינו. אחת
הדוגמאות המרתקות ביותר והידועות פחות למעמדן של בנות צלפחד מצויה בתביעתן
של בנות "בית יעקב" לקבל לידיהן סרטיפיקטים לעלייה לארץ ישראל באמצע שנות
השלושים של המאה הקודמת. מפלגת אגודת ישראל (הלא־ציונית) קיבלה מ[הסוכנות
היהודית](https://www.makorrishon.co.il/amolamconference/236657/)</span> <span dir="rtl">סרטיפיקטים
יקרים, לחלוקה בקהילת חבריה. מספר המבקשים לעלות לישראל עלה באופן ניכר על
מספר האשרות. **הרבי מגור פסק כי הסרטיפיקטים יחולקו לגברים בלבד, מטעמי
צניעות, כדי לשמר את חוות ההכשרה לעלייה לארץ ישראל לגברים בלבד**. בעמוד
הראשון של "בית יעקב ז'ורנל", כתב עת ביידיש של רשת בתי הספר בית יעקב,
כתבה רחל בת־טובים (שם בדוי) מחאה תחת הכותרת "תנה לנו אחוזה", ותבעה חלוקת
סרטיפיקטים גם לנשים</span>.

<img src="media/image4.jpeg"
style="width:2.97917in;height:3.85417in" /><span dir="rtl">שרה
שנירר</span>

<span dir="rtl">הכותבת הבהירה שהיא פועלת על בסיס של צדק בלבד, לפי התקדים
של בנות צלפחד, והכחישה נמרצות מניעים פמיניסטיים. וכך היא
כותבת...:</span>

**<span dir="rtl">אנו, שגדלנו ברוח התורה, יודעות שביהדות אין מקום להיאבק
למען זכויות נשים… ואין בכוחן של סיסמאות שקריות ומטופשות להניענו לשנות
ממצוותיו הקדושות של הקדוש ברוך הוא… אולם כעת שומה עלינו לעמוד על שלנו על
פי הזכויות שהתורה העניקה לנו. היום, לאחר שצלח מאבקה של האגודה (אגודת
ישראל; ב"ב), מאבק שבו נטלנו חלק, לקבל זכויות עלייה לארץ עבור חבריה,
תובעות אנו את אותן הזכויות. גם לנו זכות לחלק בארץ ישראל. על האגודה לתקן
את העוול שנעשה לנשים יהודיות… השולל מהן את חלקן הצודק
בסרטיפיקטים</span>.**

<span dir="rtl">המחאה נשאה כנראה פרי, ובסוף 1934 קיבלה קבוצה של בנות
אגודת ישראל סרטיפיקטים לעלייה</span>.

<span dir="rtl">(אז לא ידעו, אבל הסרטיפקטים האלה קבעו מי לחיים ומי
למוות)</span>

<span dir="rtl">.....</span>

<span dir="rtl">שרה שנירר עצמה הייתה חייבת להצהיר שוב ושוב שייסדה את בית
יעקב ב־1917 כדי להציל את המשפחה היהודייה, שבה בנים קיבלו חינוך תורני
ובנות חינוך חילוני, ופער בלתי־ניתן לגישור בין הערכים של שניהם הקשה על
נישואים. בנוסף, החינוך שקיבלו בבתי ספר ציבוריים, שבהם למדו ספרות רומנטית
ושלטה אווירה קתולית, תרמה לתופעה של בנות שזנחו את שמירת המצוות, ולפעמים
אף המירו את דתן. בתחילת המאה העשרים ברחו בנות ממאות משפחות חסידיות
למנזרים, כתוצאה מניכור שנבע מבורותן בתורה</span>.

<span dir="rtl">גם אם תנועת בית יעקב הכחישה כי הושפעה מהפמיניזם, היא
ראתה עצמה כתנועה נשית, ובאופן בלתי נמנע אף ניהלה מאבק משותף עם ארגוני
נשים בכל העולם נגד סחר בנשים. לאחר שד"ר ליאו דויטשלנדר – מחנך יהודי
גרמני שתרם להפיכת בית יעקב לארגון מקצועי המבוסס על מערכת שעות, תוכניות
לימודים ופדגוגיה מתקדמת – נאם בכנס בלונדון של "הארגון היהודי להגנה על
בנות ונשים", פעילים של המאבק נגד סחר בנשים תרמו לבית יעקב, ופרסמו כי
מדובר בתנועה חינוכית המגינה על בנות, נערות ונשים יהודיות שבעקבות העוני
שלהן הפכו לטרף קל לתנועת העבדות הלבנה, כלומר לזנות</span>.

<span dir="rtl">......</span>

<span dir="rtl">זיידמן מסיקה שבהתייחסות של בית יעקב ל"שאלת הנשים"
ובמלחמתה נגד הפמיניזם היה באופן פרדוקסלי הישג פמיניסטי. על בית יעקב היה
להפריך את האפיון של היהדות כפטריארכלית ומדכאת נשים, ולהפגין כי היהדות,
התורה והאורתודוקסיה מכירות בזכויותיהן ובערכן של נשים יהודיות. בבניית
האפולוגטיקה הזו נשענו על תורתו של הרב שמשון רפאל הירש
\[מהנאו-אורתודוקסיה הגרמנית\], שבכתביו ובדרשותיו הציג את האישה במהותה
כבעלת רמה רוחנית גבוהה מזו של הגברים, מה שמסביר את הפטור שלה ממצוות עשה
שהזמן גרמן, וכבעלת תפקיד רם מעלה בתוך המשפחה כמשלימה את הגבר בחינוך
הילדים בדרכה של תורה</span>.

<span dir="rtl">הרב הירש הנהיג בבית הספר שהקים בפרנקפורט חינוך דתי
שוויוני, כשההבדל היחיד בין בנים לבנות היה שבנים למדו תורה שבעל פה, ובנות
לא. שיטת "תורה עם דרך ארץ" השפיעה על שרה שנירר ועל המחנכים שהגיעו
מגרמניה באמצע שנות העשרים ללמד בבית יעקב. ....</span>

<span dir="rtl">יתרה מזו: בפולין נוספה לחינוך הבנות (בהשראת האורתודוקסיה
הגרמנית), גם ההתלהבות החסידית. היסטוריונים הצביעו על כך שבמאה ה־19
וראשית המאה ה־20, נשים נותרו מחוץ לחוויה החסידית. המרכיבים של אחווה
גברית, הערצה של הרבי, שירה וריקוד, עברו טרנספורמציה בבית יעקב. התלמידות
סיפרו סיפורים על שרה שנירר כאילו היא הרבי שלהן, התפללו, שרו ורקדו יחד,
ביקרו יחד בקברי רבנים וטיילו יחד בין העצים במחנות קיץ של התנועה</span>.

<span dir="rtl">....</span>

<span dir="rtl">אלא שזוהי תמונה חלקית. שנירר נחשפה לרעיונות פמיניסטיים
הרבה לפני נסיעתה לווינה, כפי שעולה מיומן שכתבה בפולנית בין השנים
1913־1909, ושקטעים ממנו פורסמו בגרסה מצונזרת בעברית בשנת 1955 מבלי
להזכיר את מקורו הפולני. בין השאר כתבה שהיה עליה לעזוב את לימודיה בגיל 13
לאחר שאחותה הגדולה התחתנה, כדי לעזור לאימה בגידול עשרת ילדיה ובפרנסת
המשפחה כתופרת. היא התחננה בפני הוריה, חסידי בעלז, שייתנו לה לפחות לסיים
כתה ח', והם הסכימו. היא חלמה להמשיך את לימודיה בתיכון, אך חלומה זה לא
התגשם. במקום זאת היא הייתה אוטודידקטית בלימודי יהדות, כאשר אביה סיפק לה
ספרים</span>.

<span dir="rtl">בהיותה צמאה לדעת, השתתפה שרה שנירר הצעירה בהרצאות
בפולנית שנועדו לציבור שלא זכה להשכלה גבוהה, נשים ופועלים. לא היו מסגרות
לבנות ונשים דתיות, ובמועדונים של הציונים התקיים חילול שבת שהיא לא סבלה.
חלק מההרצאות בפולנית ניתנו על ידי פמיניסטיות פולניות שקשרו בין שיפור
מעמדן של נשים והשכלתן. שרה שנירר הייתה משוקעת בתרבות הפולנית, ציטטה
מהמשוררים והסופרים הפולנים הגדולים, שמעה הרצאות על פילוסופיה וספרות
גרמנית וביקרה בתיאטרון הפולני, גם אם חשבה לפעמים שהנושאים לא מתאימים
לאישה דתית</span>.

<span dir="rtl">כמה שנים לפני הבריחה לווינה \[במלחמת העולם הראשונה, הרבה
לפני הקמת "בית יעקב"\], כתבה שנירר ביומנה</span>:

14 <span dir="rtl">באוגוסט 1910 – האידיאל שלי, אי־שם במעמקי נשמתי, הוא
רק לעבוד למען אחיותיי!… לו הייתי יכולה לשכנע אותן יום אחד מה המשמעות של
להיות אישה יהודייה אמיתית, לא רק למען האימהות שלהן או מפחד מאבותיהן, אלא
רק מתוך אהבה גדולה לבורא עצמו… לו הייתי יכולה לחיות עד שאיהנה לראות את
תורתי נכנסת לבתים של אותן נערות יהודיות… האם אני יוצאת מדעתי?… איך אנשים
היו צוחקים עלי, איך הם ידברו עלי!? איזו ילדה חסידית מטופשת</span>!…

<span dir="rtl">שנים לאחר מכן היא כתבה לג'ודית גרונפלד־רוזנבאום, אשת
הדיין גרונפלד מאנגליה, מורה שהגיע מגרמניה לעזור בארגון מחדש של בית יעקב
ובהתרמות</span>:

<span dir="rtl">הרכבות העוברות אל השטעטלאך הקטנות (שבהן מתגוררים
האדמו"רים) עמוסות. אלפי חסידים בדרך אליהם לבלות את הימים הנוראים עם
הרבי. בכל יום רואים המונים חדשים של זקנים וצעירים בלבוש חסידי, להוטים
להבטיח לעצמם מקום ברכבת, להוטים לבלות את הימים הקדושים ביותר בשנה
באווירה של הרבי שלהם, כדי לחלץ ממנו קדושה רבה ככל האפשר… ואנחנו נשארות
בבית, הנשים והבנות עם הקטנטנים. יש לנו חג ריק</span>.

<span dir="rtl">\[ומי שעוקב אחרי זרם הנוהרים לאומן בראש השנה, רואה
שבעיקרון, לא השתנה דבר...\]</span>

<span dir="rtl">ומה קורה היום במדינת ישראל?</span>

<span dir="rtl">מוסדות בית יעקב ממשיכים בחינוך הבנות.</span>

<span dir="rtl"><u>"מרכז בית יעקב בארץ ישראל" הוא עמותה רשומה, עם תקציב
של כ 150 מיליון ₪. חלק קטן ממנו ממשרדי הממשלה.</u></span>

**<span dir="rtl">מטרות הארגון</span>:**  
<span dir="rtl">להוות מרכז למוסדות החינוך של מרכז בית יעקב בא"י, ליזום,
להקים ולנהל בתי ספר יסודיים, תיכוניים, עיוניים, מקצועיים וטכנולוגיים,
סמינרים, פנימיות ומרכזי הכשרה לחינוך בנות ישראל בארץ ובחו"ל, לעזור,
לסייע ולתמוך מבחינה רוחנית, ארגונית וכספית בעמותות ובמוסדות החינוך
הקשורים למרכז בית יעקב בא"י ולתנועות חינוך ולמוסדות בעלי זיקה רוחנית
וחינוכית זהה, לגייס ולקבל כספים עבור העמותות ומוסדות החינוך הקשורים
למרכז בית יעקב בא"י לתנועות חינוך ולמוסדות בעלי זיקה רוחנית וחינוכית
זהה, להוציא לאור ספרי לימוד, חומר לימודי וכל האמצעים הפדגוגיים
והחינוכיים הנדרשים. לקיים כינוסים וימי עיון פדגוגיים, ליזום, לקיים כל
הנדרש לשם הגברת וקיום החינוך התורני לנערות ולנשים בישראל ובחו"ל, ביצוע
פעולות להכשרת הנדסאים וטכנאים.</span>

<span dir="rtl">ואמנם תחת השם "בית יעקב" נמצאים בארץ מוסדות חינוך מגיל 0
ועד סמינרים. קשה למצוא ברשת מספרים כוללים. אך בירושלים בלבד, למשל,
קיימים כשלוש מאות גני ילדים של הרשת.</span>

<span dir="rtl">מעניין יותר החינוך התיכוני, שהוא "מוכר אבל לא רשמי".
נמצא בחסות "החינוך העצמאי" ולכן אוטונומי ביחס לתוכניות הלימודים. הרבנים
החליטו שהתלמידות לא תיבחנה בבחינות בגרות כדי שלא תמשכנה בלימודים גבוהים,
ולא תהיה השפעה חיצונית על התכנים (בדומה לקיבוצים בשנות החמישים). הבנות
נבחנות במבחן חוץ, במקצועות היסטוריה כללית, היסטוריה יהודית, מתמטיקה,
אנגלית, דקדוק תחביר והבעה, והתעודה מאפשרת לימוד בסמינרים, שהם המשך
לתיכונים. בשלב מסוים החליט שר החינוך דאז, גדעון סער, על הכרה במבחנים (או
חלקם?) כמבחני בגרות.  
ובכל זאת קיימת התפתחות הן לקראת בחינות בגרות בחלק מהתיכונים, והן
במקצועות טכניים בסמינרים כמו תוכנה, אדריכלות, ראיית חשבון.</span>

<span dir="rtl">ויש תקווה שהנשים תקדמנה את הציבור החרדי להשתלבות בחברה
מודרנית.</span>

<span dir="rtl">ולסיכום, נחזור לפועלה של שרה שנירר:</span>

<span dir="rtl">הרב יחזקאל סרנא \[ראש ישיבת חברון, חבר מועצת גדולי
התורה, נפטר 1969\] אמר פעם: "האדם שתרם הכי הרבה למען עמישראל במאה השנה
האחרונות, לא למד מעולם דף גמרא."</span>

<span dir="rtl">הציבור הרים עינים בהפתעה והרב המשיך:</span>

<span dir="rtl">"כשאומר את שמו תסכימו עימי כולכם. שרה שנירר</span>."

<span dir="rtl">נכתבו עליה מאמרים וספרים.</span>

<span dir="rtl">ספר על חייה ומפעלה בשם "שאוני בלבכן", נכתב על ידי פרל
בניש.</span>

<span dir="rtl">הספר אינו נמצא ברשת, ואינו בידי, אבל לפי המתואר
בויקיפדיה, פרל בניש, שנפטרה בגיל מאה ב 2017, הייתה תלמידה של שרה שנירר,
כתבה עליה ועל מפעלה, וגם על גורלן של תלמידות "בית יעקב" בשואה, ובעיקר על
עזרתן ההדדית, שגם בזכותה הצליחה היא עצמה לשרוד.</span>
