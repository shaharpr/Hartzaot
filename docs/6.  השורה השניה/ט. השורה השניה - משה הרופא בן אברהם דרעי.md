<span dir="rtl"><u>השורה השניה – משה (הרופא) בן אברהם דרעי</u></span>

<span dir="rtl">לא נתחיל הפעם בתולדות חייו של משה דרעי, ויש לך סיבה. אבל
נתחיל ברקע.</span>

<span dir="rtl">משה בן אברהם בן סעדיה דרעי היה גדול המשוררים של הפלג
הקראי בעם ישראל, במאה ה-12, במצרים.</span>

<span dir="rtl">לשם כך נזכיר את תולדות הקראים בתקופה זו.</span>

<span dir="rtl">הקראות מתגבשת בבבל במאה התשיעית, לאחר שהמזרח התיכון הופך
מוסלמי, ומתבססת על התנגדות לגאונים (ראשי הישיבות בבבל), ולא רק להם אלא
לכל "התורה שבעל פה", שכבר אינה בעל פה, כלומר, למשנה, מדרשים
ותלמודים.</span>

<span dir="rtl">לעומת זה הקראות מתבססת על התורה, ועל התנ"ך כולו, ואפילו
עושה את הנביאים וכתובים מקור לפרשנות מצוות, ולתפילות (שמבוססות על
תהילים).</span>

<span dir="rtl">בניגוד לרבניים (כך נקראו מתנגדי הקראות) שהתבססו בפרשנות
המצוות רק על התורה.</span>

<span dir="rtl">תקופת השיא של הקראות היא במאות העשירית והאחת עשרה, כאשר
המרכז עובר לירושלים, ותושביה הקראים נקראים "אבלי ציון". בתקופה זו הקראים
מהווים חלק ניכר מעם ישראל (המגדילים טוענים 40%, אך כמובן, אין
סטטיסטיקה), ויוצאים מתוכם אנשי רוח רבים וחשובים, כמו דניאל אלקומיסי,
יעקב אלקרקסיאני, סלמון ירוחם, סהל בן מצליח, יפת בן עלי, ועוד. (פרשני
תנ"ך ומתרגמיו לערבית, פילוסופים, חוקרי דקדוק).</span>

<span dir="rtl">סופה של תקופת הזוהר הזאת מגיע ברגע אחד, של כיבוש ירושלים
על ידי הצלבנים במסע הצלב הראשון (1099).</span>

<span dir="rtl">הקראים שהספיקו לברוח מתקבצים בשתי גלויות שונות:</span>

<span dir="rtl">חלק אחד בקונסטנטינופול, שבמאה הבאה הופך למרכז החשוב
יותר, והחלק השני למצרים, ששם הקהילה הקראית קטנה יותר, אך מחזיקה מעמד
כקהילה משמעותית עד המאה העשרים.</span>

<span dir="rtl">בתקופה זו של המאה ה-12 חי משה דרעי, שלפי שמו ניתן כבר
לדעת שמקורו או מקור משפחתו במרוקו.</span>

<span dir="rtl">הרבניים (כך נקראו אז המתנגדים לקראות) פחדו מהתנועה
הקראית, נלחמו בה, ניתקו קשרים (בעיקר איסור נישואין), אך לא יכלו להתעלם
מהיותם חלק מעם ישראל.</span>

<span dir="rtl">משה דרעי חי ממש בתקופתו של הרמב"ם.</span>

<span dir="rtl"><u>יחס הרמב"ם לקראים</u></span>

<span dir="rtl">תשובת הרמב"ם אל ר' אנטולי בדין הקראים</span>

<span dir="rtl">אלו הקראים השוכנים פה בנוא אמון \[אלכסנדריה\] ראויים הם
לחלקים מחלקי הכבוד, להתקרב אצלם במעשה יושר ולהתנהג עימם במידת הענוה
ובדרך האמת והשלום, כל זמן שגם הם ינהגו עמנו בתמימות ויסירו מהם עיקשות פה
ולזות שפה מלדבר תועה על חכמי הרבנים שבדור, כל שכן שישמרו לשונם מהלעיג
ומהתלוצץ בדברי רבותינו הקדושים התנאים חכמי משנה וחכמי תלמוד , שבדבריהם
ובמנהגות הקבועות לנו מפי הם, מפי משה, מפי הגבורה, אנו הולכים</span> .
<span dir="rtl">ובזה נכון לנו לכבדם , וללכת לשאול בשלומם אפילו בבתיהם ,
ולמול בניהם ואפילו בשבת , ולקבור מתיהם ולנחם אבליהם</span>.

<span dir="rtl">ולפני שנדון במשה דרעי, נבחן את יחס הקראים לפיוט.</span>

<span dir="rtl"><u>כיצד התייחסו הקראים לפיוטים (כלומר יצירת תפילות חדשות
בסגנון פיוטי).</u></span>

<span dir="rtl"><u>וכך טוענים יורם ארדר ומאירה פוליאק, במאמר "הקנון
הקראי במאות התשיעית עד האחת עשרה לסה"נ":</u></span>

<span dir="rtl">הראשונים הקפידו לכלול בתפילתם טקסטים מקראיים בלבד, תוך
שהם מתקיפים את הרבנים על השימוש הרב שהם עושים בפיוט לצורך תפילה. ואכן
דחו הקראים את המסורת הפייטנית העשירה של הרבנים...</span>

<span dir="rtl">והם מביאים ציטוט מאחד הראשונים, דניאל אלקומסי:</span>

<span dir="rtl">ודע וקשה מכל אלה כי גם בהיקבץ ישראל בצומות וביום כיפורם
שמו בפיהם דברים הרבה פיוט אשר אין חפץ בו ולא מזמורות מן תהילות...
\[כלומר ספר תהילים\]</span>

<span dir="rtl">ואכן גם חכמים מאוחרים יותר כמו יעקב קרקסיאני, וסלמון בן
ירוחם מתעקשים שמקור התפילה רק בספר תהילים.</span>

<span dir="rtl">ובכל זאת כבר במאה העשירית, הקראים בירושלים (המרכז הגדול
שלהם) מתפשרים עם פיוטים פרי יצירתם שלהם, ובעיקר קינות, ופסוקי
נחמה.</span>

<span dir="rtl">אי אפשר לעצור את יצר היצירה והחידוש האמנותיים...</span>

<span dir="rtl">ומכאן למשה דרעי.</span>

<span dir="rtl">באתר "היהדות הקראית העולמית" כתוב על משה בן אברהם
דרעי:</span>

<span dir="rtl">משה בן אברהם דרעי חכם יהודי-קראי מפורסם בן המאה ה-12 היה
רופא ומשורר עברי נחשב לאחד מגדול המשוררים הקראים של כל הזמנים.</span>

<span dir="rtl">משה בן אברהם דרעי נולד באלכסנדריה בתקופה הפאטמית המאוחרת
למשפחה שמוצאה מדרעא שבמרוקו.  הוא היה רופא במקצועו, ועבד חלק ניכר מחייו
בקהיר. במהלך חייו ביקר לפחות פעם אחת בדמשק ועלה לרגל לירושלים, מסעות
עליהן חיבר שירים.</span>

<span dir="rtl">למעלה מחמש מאות משיריו של דרעי השתמרו עד ימינו, רובם
הגדול בעברית וחלקם בערבית יהודית. השירים השתמרו כחלק מדיוואן גדול ונספח
שלו שהורכבו כנראה על ידי דרעי עצמו. השלמת הדיוואן מתוארכת באופן מקובל
לשנת 1163 דרעי הכיר את יצירתם של משוררי ספרד בני זמנו, בהם יהודה הלוי,
יהודה אלחריזי, שלמה אבן גבירול ואלעזר הבבלי, והיה מראשוני המשוררים
העבריים במזרח המוסלמי אשר אימצו את סגנון השירה האנדלוסי. הוא יוצא דופן
בקרב המשוררים הקראים בכך שכתב לצד שירה ליטורגית (פיוטים) גם שירת חול,
כולל שירי אהבה, שבח ויין. בנוסף חיבר קינות, חידות, סאטירה, שירים
דו-לשוניים (בעברית וערבית יהודית) וכן מיוחסת לו יצירה אחת מסוג
מקאמה.</span>

<span dir="rtl">בקרב הקהילה הקראית השתמרה הערצה כלפיו גם לתוך העת
המודרנית, ובשנת 1932 הוחלט לקרוא על שמו את בית הכנסת המרכזי והמפואר של
הקהילה בשכונת אלעבאסיה בקהיר.</span>

<span dir="rtl">ואף על פי כן, ככלל, לא נדפסו שיריו של משה דרעי עד ימינו
ממש.</span>

<span dir="rtl">ב 1998 הוציא יהודה ליב וינברגר, **בהוצאת אוניברסיטת
אלבמה**, את הספר:</span>

<span dir="rtl"><u>"משורר יהודי במצרים הפאטימית: שירי משה דרעי בעברית"
(על פי כתבי יד ודפוסים קודמים).</u></span>

<span dir="rtl">הראשון, כנראה שחקר את המשורר וגם הדפיס חלק משיריו הוא
שמחה פינסקר (נפטר ב 1864), אביו של יהודה ליב פינסקר, מראשי תנועת חיבת
ציון.</span>

<span dir="rtl">פינסקר כתב ספר בשם "ליקוטי קדמוניות" "לקורות דת בני מקרא
וליטעראטור שלהם" על פי כתבי יד עבריים וערביים. הספר יצא בוינה ב 1860.
(ניתן למצאו ברשת).</span>

<span dir="rtl">בספר זה הוא מקדיש חלק ניכר למשה דרעי ושיריו. פינסקר
החליט שהדיוואן נכתב בשנת 843, כלומר, בראשית תקופת הקראות, ולפני תקופת
הזוהר של יהדות ספרד.</span>

<span dir="rtl">אבל היום מקובל שהדיוואן נכתב שלוש מאות שנה מאוחר יותר, ב
1163. (הויכוח הוא על פירוש התיארוך של משה דרעי עצמו בגימטריה). זה משנה
את התמונה לחלוטין, מפני שזה מראה שדרעי הושפע ממשוררי ספרד, ולפי המחקר,
בעיקר מיהודה הלוי.</span>

<span dir="rtl"><u>שלושים שנה אחרי כן, אברהם בר גוטלובר (גוטלובר, משכיל
יהודי ממזרח אירופה, נפטר ב 1899 , משורר בעצמו) כותב "ביקורת אכזרית"בספר
שנקרא:</u></span>

<span dir="rtl"><u>ספר בקורת לתולדות הקראים</u></span>

<span dir="rtl">**הגדול** שבקטני ערך אלה היה **משה בן אברהם אלפסי
דַרָעִי** הוא היה רופא ומדקדק ומשורר ביחד. בחרוזים דלים ורעים היה מספר
קורותיו ויחוסו, אבותיו הראשונים ישבו בארץ הקדושה, ומשם נדדו הלכו לשפניא
וישבו הוריו במערב (מאגרעב) בעיר דרעה אשר בגליל פעץ. משה דרעי בעצמו היה
הולך ונוסע נע ונד בארץ, ויגר בארץ המזרח בדמשק בירושלים ובמצרים: וזה מותר
האיש ההוא על אחיו, אשר כפי הידוע לנו עד הנה, היה הוא הראשון אשר החל לשיר
בשירים שקולים בלשון עברית הלקוחים מלשון ערבית ע“פ תנועות ארוכות
וקצרות</span>. <span dir="rtl">חבר שירים שקולים הרבה עם שיווי החרוזים
בהברות האחרונות ושמו בראשי החרוזות ואסף אותם יחד במחברת במצרים בשנת ד”א
תר“ג (843). – שירי משה דרעי כוללים פיוטים לעבודת התפלה ושירי חול, תהלות
ושבחים על אנשים שונים קראים ורבנים אשר ידם סמכתהו וימינם הושיעה לו,
והִתולים על אבירי לב אשר פנו אליו עורף ולעזרה בצרה לא נמצאו לו. גם חבר
שירי לצון ולעג (עפיגראם) על היהודים מחזיקי התלמוד לאמר: כי שמו הרבנים כל
מעינם במשנה ואת המקרא השליכו אחרי גום, והמה הולכים בחשך ולא יפיקו רצון
מה'. ואם אמנם שיריו שקולים במדה ובמשקל ושיווי החרוז בכל זאת כל יופי והדר
אין להם והמה כעץ יבש, פרי בל יעשון וכל רוח מליצה אין בקרבם. רק קול
חרוזים קשים עם צלצל שיווי הברות האחרונות אתם שומעים ותמונת מליצה אינכם
רואים.</span>

<span dir="rtl">אך ראוי לציין שגוטלובר, בהערה לקטע זה מביא דעות של
אחרים. גרץ התומך בדעתו (ואולי ממנו קיבלה), ופינסקר שדעתו שונה לחלוטין,
והוא הוציאו לאור את ספרו וטען:</span>

”<span dir="rtl">יצאה המאה הששית לאלף החמישי ונכנסה השביעית, ונפן ממדבר
קדמות של מליצות סרבים וסלונים בשדה לא עבד בה, אשר ראינו במאה העברה,
ונבוא אל כר נרחב נאות דשא מלא פרחים ונצנים המשמחים לבבות ומאירים עינים
ומפיקים ריח כריח השדה אשר ברכו ה‘, במאה אשר החלונו לבוא אל תוכה, כי בשנת
תר"ג לאלף ההוא נגלה לפנינו **מלאך מליץ** אחד **ומשורר חכם
חדש**</span> <span dir="rtl">**בעל פיפיות מנוסה באומנות שירים
שקולים** עולה מארץ הנשיה אשר לא דמינו לראותו, כי שמו ושם ספרו בלתי מוזכר
בשום ספר ורשימה מכותבי הדורות, והוא רק משה הרופא דרעי בן אברהם הרופא
הקראי כו’ כו‘ .....</span>

<span dir="rtl">וכמדומה לי שהאיש אשר לא נשאו חן בעיניו שירי דרעי לא יוכל
ג”כ להלל ולשבח את שירי ר“י הלוי והראב”ע ודומיהם. ....</span>

<span dir="rtl">חילוקי דעות רגילים באמנות, אלא שפינסקר טעה ביחס לתקופתו
של דרעי. הוא לא קדם למשוררי ספרד אלא דווקא למד מהם...</span>

<span dir="rtl">והנה כותבת בת ימינו,</span>

<u><span dir="rtl">עדנה טננבאום, מאוניברסיטת אוהיו, סוקרת ספר של</span>
J.M.S.Yeshaya</u>

<u>Medieval Hebrew Poetry in Muslim Egypt</u>

<span dir="rtl">דרעי הוזנח בהיסטוריה כמשורר מכמה סיבות. קודם כל המחקר
היהודי הוא מרוכז סביב נקודת מוצא אירופאית ופחות מתייחסת ליצירה של יהודי
המזרח, שאחרי היצירה הספרדית. משה דרעי הוא גם קראי, וגם מזרחי לא ספרדי
וכך נדחק לשוליים.</span>

<span dir="rtl">אברהם הרכבי (נפטר ב 1919) מתאר אותו כחקיין של המשוררים
היהודים בספרד, וחיים שירמן כותב שהדייקנות הטכנית שלו מדכאה את הכשרונות
הפואטיים.</span>

<span dir="rtl">הספר החדש של ישעיה, מ 2011, מאיר אותו באור חדש.</span>

<span dir="rtl">היצירה של דרעי, יותר מחמש מאות שירים, כוללת שני כרכים,
הדיוואן והשלמה שלו. בדיוואן עצמו שני חלקים. בשני, מאה שירים ליטורגיים
(פיוטים) על הקריאה השבועית בתורה.</span>

<span dir="rtl">מלבד האוסף הזה, קיימת המקאמה של אלכסנדריה וקהיר (כנראה
מיצירותיו הראשונות).</span>

<span dir="rtl">האוסף של דרעי כולל גם חלק הכתוב בערבית יהודית.</span>

<span dir="rtl">לדעת ישעיה השירה של דרעי לא כוללת מאפיינים המבחינים אותה
משירת משוררים רבניים באותה תקופה (מלבד יצירות בודדות מאוד שבהן יש פולמוס
אנטי רבני).</span>

<span dir="rtl">המקור הטוב ביותר לתולדותיו של המשורר, הרי זה הוא עצמו.
בצעירותו הוא מנסה כוחו במקאמות. וכך הוא כותב.</span>

<span dir="rtl"><u>נלקח מאתר פרויקט בן יהודה, המקור הוא "ילקוט המקאמה
העברית" בעריכת יהודה רצהבי, מוסד ביאליק 1974</u></span>

<span dir="rtl">....וַאֲנִי עַל בִּרְכֵּי הַיַּלְדוּת וְהַשַּׁחֲרוּת מִשְׁתַּעְשֵׁעַ וְאָמוֹן / וְשׁוֹכֵב
בְּחֵיק שַׁלְוַת הַזְּמָן בִּמְדִינַת נֹא אָמוֹן / הַמְּדִינָה הַמְּלֵאָה בִיקַר הַחֵן כָּרִמּוֹן / וְשֵׁמַע יָפְיָהּ
נִשְׁמַע בְּקַצְוֵי הָעוֹלָם כַּפַּעֲמוֹן / הָעִיר הַמְּלֵאָה הַמְאֻשָּׁרָה בְּכָל חֵן בַּבִּנְיָן הַטּוֹב מִזְּמָן קַדְמוֹן
/ וְקֶרֶן כָּל הַמְּדִינוֹת לְפָנֶיהָ כָּפוּף כְּאַגְמוֹן / .....</span>

<span dir="rtl">וְסוֹחֲרֵי כָל הָעוֹלָם בָּהּ בָּחֲרוּ וְחָשְׁקוּ כִּי שֶׁפַע יַמִּים יִינָקוּ / וְכַמָּה
אֳנִיּוֹת סוֹחֵר בְּלֵילָהּ וְיוֹמָהּ / מִמֶּרְחָק תָּבִיא לַחְמָהּ / וּבְכָל עֵת יְבוֹאוּהָ סְפִינוֹת מֵאֲרָם
וּפְלִשְׁתִּים / וְצִים מִיַּד כִּתִּים / כִּי הַמֶּלֶךְ הַגָּדוֹל אֲלֶכְּסַנְדֵּר בְּחֶזְקָתוֹ יָרָה אַבְנֵי יְסוֹדוֹתֶיהָ
/ וּבְעָצְמָתוֹ הִצִּיב דְּלָתֶיהָ / חוֹמָתָהּ גְּבֹהָה וּבְצוּרָה / לְעִתּוֹת בַּצָּרָה / וְלָהּ הַחֵן
וְהַתִּפְאָרָה</span>

<span dir="rtl">....</span>

<span dir="rtl">וּבְעוֹדִי בָהּ בֵּין חֲבֵרַי וְרֵעַי / וְדוֹדַי וּמְיֻדָּעַי / בְּגִילַי וְשַׁעֲשׁוּעַי /
תָּמִיד לִרְגָעַי / לָקְחָה אָזְנִי שֶׁמֶץ דָּבָר / מֵאִישׁ הָיָה לִי נֶחְבָּר / כִּי בְמִצְרַיִם הָעִיר
הַגְּדוֹלָה / גּוֹי טָהוֹר וְעַם סְגֻלָּה / דֶּגֶל יְקָר מַעֲלָתוֹ רָם וְנַעֲלָה / עַל כָּל קְהִלּוֹת הַגּוֹלָה
/ חָכָם וְנָבוֹן בְּכָל דִּבְרֵי נְבוּאָה וְחֶזְיוֹן / וְיוֹדֵעַ דַּעַת עֶלְיוֹן / וְנַפְשׁוֹ בִּלְבָד חוֹמְדָה
וּמִתְאַוָּה / לִשְׁמֹר הַתּוֹרָה וְהַמִּצְוָה / וּשְׁמוֹ נוֹדָע בֵּין הָעַמִּים וְנִקְרָא: / עַם בְּנֵי מִקְרָא /
הַמַּאֲמִין בַּה׳ כִּי הוּא אֶחָד וְאֵין עוֹד מִלְבַדּוֹ / וּבְמֹשֶׁה עַבְדּוֹ / וּבִשְׁאָר הַנְּבִיאִים
הַנִּבְחָרִים / הַנִּזְכָּרִים בְּאַרְבָּעָה וְעֶשְׂרִים / וּדְבַר ה׳ אֲשֶׁר הוֹרִיד בְּתוֹרָתוֹ / לֹא יַחֲלִיפֶנּוּ
וְלֹא יָמִיר אוֹתוֹ / הִיא הַתּוֹרָה אֲשֶׁר עַל יַד מֹשֶׁה נְתוּנָה / וְאֵין זוּלָתָהּ לֹא תַלְמוּד וְלֹא
מִשְׁנָה / וּבְדַעְתּוֹ נְכוֹנָה / כִּי כָל מִצְוָה זוּלַת מִצְווֹת הַתּוֹרָה שֶׁבִּכְתָב הַחֲמוּדָה / מִצְוַת
אֲנָשִׁים מְלֻמָּדָה.</span>

<span dir="rtl">וּכְשָׁמְעִי זֶה הַדָּבָר מִמְּקוֹמִי קַמְתִּי / וְלִבִּי לַנְּסִיעָה שַׂמְתִּי / וְלָשׁוּר
אֲשֶׁר שָׁמַעְתִּי / חַשְׁתִּי וְלֹא הִתְמַהְמַהְתִּי / כִּי אָמַרְתִּי לְנַפְשִׁי אוּלַי בְלֶכְתִּי אֶחֱזֶה / אֶת
הַמַּרְאֶה הַגָּדוֹל הַזֶּה / וְהָעָם אֲשֶׁר בָּחַר בְּכִשְׁרוֹן וּתְמִימוּת / אֵלְכָה וְאֶרְאֶנּוּ בְטֶרֶם אָמוּת /
וְנָסַעְתִּי וְעָזַבְתִּי אֶת אַרְצִי / וְרָכַבְתִּי עַל צִי / לְהַגִּיעַ לְחֶפְצִי</span>

<span dir="rtl">.... / וָאֶפְתְּחָה פִי בְטוּב דִּבּוּר וָזֶמֶר / וָאֶשָּׂא מְשָׁלִי וַאֹמַר:</span>

<span dir="rtl">לְמִצְרַיִם עֲלֵי כָל עִיר גְּדֻלָּה</span>

<span dir="rtl">בְּהוֹד מַלְכָּהּ אֲשֶׁר בָּהּ רָם וְנַעְלָה</span>

<span dir="rtl">......</span>

<span dir="rtl">......</span>

<span dir="rtl">וְאַחַר הִשְׂתַּכַּלְתִּי לְעֹצֶם הָעִיר / רוּחִי וְלִבִּי הָאֵל הֵעִיר / לַחֲקֹר אֶת
הַדָּבָר אֲשֶׁר בְּעִירִי שָׁמַעְתִּי / וְלַעֲמֹד עַל סוֹד הָעִנְיָן אֲשֶׁר בַּעֲבוּרוֹ מִנָּוִי נָסַעְתִּי / וָאֶשְׁאַל
בְּעַד גְּבוּל הָעָם הַנִּזְכָּר / אֲשֶׁר רֵיחַ שְׁמָנָיו שָׁלַח לִי הַזְּמָן לְאֶשְׁכָּר / וַיּוֹרוּנִי אֲנָשִׁים
עָלָיו / וַיַּגִּיעוּנִי אֵלָיו / וָאֶמְצָא קָהָל בְּפָנָיו שֹׂבַע שְׂמָחוֹת / יָגוֹן מִלְּבַב כָּל אִישׁ
דּוֹחוֹת / וּבָתִים פְּתוּחִים לַגֵּר וְלַתּוֹשָׁב / וְהוּא לְבָדָד יִשְׁכֹּן וּבַגּוֹיִם לֹא יִתְחַשָּׁב /
וְאִישׁוֹן עֵין דְּרִישָׁתוֹ לַכָּתוּב בְּפוּךְ הָאֱמֶת נִקְרָע / תָּם וְיָשָׁר וְסָר מֵרָע / וּבְמִלְחֶמֶת הַתּוֹרָה
אֲשֶׁר לֵב וְנֶפֶשׁ מְשִׁיבָה / אֶחָד יִרְדֹּף אֶלֶף וּשְׁנַיִם יָנִיסוּ רְבָבָה / וּמֵרֹב תֹּקֶף מִלּוּלָיו /
יִירְאוּ מִגֶּשֶׁת אֵלָיו / וּבִקְרָב מְלַאכְתָּהּ הָעֲצוּמָה / כֻּלָּם אֲחוּזֵי חֶרֶב מְלֻמְּדֵי מִלְחָמָה /
וּמִפַּחְדָּם לִתְעוֹת בְּדֶרֶךְ הָעִיּוּן יִתְהַלְּכוּ / אִישׁ חַרְבּוֹ עַל יְרֵכוֹ / רוּמְמוֹת אֵל בִּגְרוֹנָם /
וּלְהָשִׁיב דָּבָר לְשׂוֹנְאֵיהֶם / בְּדִבְרֵי תוֹרָה שָׁנְנוּ לְשׁוֹנָם.</span>

<span dir="rtl">וּבִרְאוֹתִי זֶה הָעָם הַנִּכְבָּד יָדַעְתִּי / כִּי לְעֵץ חַיִּים נָגַעְתִּי / וּבְלִבִּי
אֲנִי אָמַרְתִּי / כִּי לֹא לָרִיק יָגַעְתִּי / וְעַתָּה יָדַעְתִּי / כִּי כָל אֲשֶׁר שָׁמַעְתִּי / עַל הָעָם הַזֶּה
בְאַרְצִי / וְהִנֵּה לֹא הֻגַּד לִי הַחֵצִי / וָאֶקֹּד וָאֶשְׁתַּחֲוֶה עַל פָּנָי / וָאֲבָרֵךְ אֶת ה׳ / אֲשֶׁר
מִתּוֹךְ נָוִי וּמְעוֹנִי / בְּחַסְדּוֹ וּבְטוּבוֹ הִנְחַנִי / לְמַלֹּאוֹת חֶפְצִי וּרְצוֹנִי / בְּעַם אֲשֶׁר אֵין
לוֹ בַזְּמָן שֵׁנִי / וַיִּשְׁאָלוּנִי הָעָם וַיֹּאמְרוּ לִי: ׳ה׳ אֱלֹהֶיךָ יִרְצֶךָ / מַה מְּלַאכְתְּךָ וּמֵאַיִן
תָּבֹא וּמָה אַרְצֶךָ / וַאֲנִי נִכְלַמְתִּי מֵהֶם כִּי טַעַם הַגֵּרוּת בְּפִי מַר. וָאֶשָּׂא מְשָׁלִי
וַאֹמַר:</span>

<span dir="rtl">בְּנוֹא אָמוֹן יְלָדוּנִי וְשָׁרְשִׁי / בְּאֶרֶץ מַעֲרָב מֵעִיר סְפָרַד</span>

<span dir="rtl">וְהַשִּׁיר לִי מְלֶאכֶת מִנְּעוּרָי / וְלִבִּי לוֹ מְאֹד יֶהְמֶה וְיֶחְרָד</span>

<span dir="rtl">שְׁקַלְתִּיו מִבְּלִי חֶסְרוֹן וְיִתְרוֹן / וּמִלֵּאתִיו מְחֻבָּר גַּם מְפֹרָד</span>

<span dir="rtl">וְרָצָה לַעֲבֹד אוֹתִי לְבַדִּי / וְגַם פָּשַׁע בְּזוּלָתִי וּמָרָד</span>

<span dir="rtl">וְלֹא שָׁקַט עֲדֵי עָלָה בְסֻלַּם / חֲמוּדוֹתָיו וְדִבֶּר בִּי וְיָרָד.</span>

<span dir="rtl">וְכִשְׁמֹעַ הָעָם עֵרֶךְ שִׁירִי אֲשֶׁר עָרַכְתִּי / יָדְעוּ אַרְצִי וּמְלַאכְתִּי / וְגָדְלָה
בְּעֵינָם מַעֲלָתִי / וְהִסְכִּימוּ עַל אַהֲבָתִי. – – –</span>

<span dir="rtl">וכך כותב המוציא לאור את הדיוואן מארה"ב (נלקח מ</span>
JSTOR <span dir="rtl">באנגלית).</span>

<span dir="rtl"><u>משה דרעי, משורר קראי ורופא, מאת לאון ווינברגר,
אוניברסיטת אלבמה.</u></span>

<span dir="rtl">מוסכם היום שמשה דרעי, המשורר המוכשר של הקראות מימי
הביניים, שכתב תפילות, שירה מסוגים שונים, סטירות, תלונות, שירי אהבה ויין,
חידות ותשבחות עצמיות, לא חי בשנת 843 כמו שחשב החוקר פיסקר. שפירש כך
את:</span>

<span dir="rtl">ברוך ה' הגומר בעדי לחבר את כל אלה השירות/ בשנת **אז ישיר
משה ובני ישראל**, למנין השטרות.</span>

<span dir="rtl">וזאת מפני שמחקר מראה שהוא מושפע מאוד משירת ספרד, ואפילו
מצטט את יהודה הלוי בכמה מקומות. ויהודה הלוי חי בין 1075 ל 1141.</span>

<span dir="rtl">ההשפעה העיקרית היא במיקצבים וחריזה. אך, כאמור, אפילו
צירופי מילים.</span>

<span dir="rtl">משפחתו של דרעי הגיעה מספרד, והתיישבה במרוקו, בעיר דרעה,
ומשם שמו. אך מוסכם שהמשורר עצמו נולד באלכסנדריה, ולא במרוקו. הוא היה
נשוי עם כמה ילדים ששניים מהם נפטרו בתקופת חייו. משה דרעי היה רופא כמו
אביו אברהם וסבו סעדיה. (למרות שענן בן דוד ממבשרי הקראות אסר את הרפואה,
הקראים שאחריו לא התייחסו ברצינות לאיסורו).</span>

<span dir="rtl">משה דרעי מדגיש ביצירתו את היותו קראי, ולכן מניחים שהפך
מרבני לקראי.</span>

<span dir="rtl">הוא כותב, למשל, באקרוסטיכון לשירים "משה רופא
קראי".</span>

<span dir="rtl">בתפילה לראש השנה הוא כותב: "סלח לי מלכי פשעי כי משַׁוְעי
דבק לשוני לחכי" וזה מתאים לגישת הקראים האוסרים על תקיעה בשופר (כעבודה)
ורואים במילה "תרועה" צעקה.</span>

<span dir="rtl">כמו כן מקובל שדרעי לא היה קראי מיום היוולדו, אלא הפך
קראי ביוזמתו, אחרי שביקר בבית הכנסת "בית מקרא" בעיר פוסטס.</span>

<span dir="rtl">משה דרעי מזכיר בכתביו אנשים רבים, אך רק מעטים מהם מוכרים
ממקומות אחרים וגם זה בדרך השערה.</span>

<span dir="rtl">הדיוואן של משה דרעי מכיל כחמש מאות שירים, יצירות
חילוניות וליטורגיות, ממש כמו אצל המשוררים הספרדיים (הרבניים).</span>

<span dir="rtl">והנה לקט שממנו ניתן, אולי להכירו מעט יותר....</span>

<span dir="rtl">העריך את עצמו ודחה ביקורת:</span>

<span dir="rtl">(בדרך כלל הייתה ביקורת על שימוש במשקלים ערביים)</span>

<span dir="rtl">לץ, שירתי שעשיתי, הַכעיס אותי חשב, לבְזות</span>

<span dir="rtl">רֵעים אומרים, איך הבוערים, על טוב שׁרים יענו עזות</span>

<span dir="rtl">ואומרה, איש בער לא יֵדע וכסיל לא יבין את זאת</span>

<span dir="rtl">ואיך ירגז כפיר מזעקת הכלבים לו יהו מכל עבריו</span>

<span dir="rtl">ונמר עז בעת ישקוד לטרפו היירא לקול חתול וגוריו</span>

<span dir="rtl">והנבצר בעד חומה גבוהה היפחד מאנוש דר חוץ שעריו</span>

<span dir="rtl">דרך שיריו אפשר לדעת על מסעותיו:</span>

<span dir="rtl">חִיל תוגתי עם אנחתי בא יום באתי עיר דמשק</span>

<span dir="rtl">טוב שכחתי יום בו נחתי שם, תפרתי על גלדי שק,</span>

<span dir="rtl">ויגון עצבי רב, ולבבי היה לי בי גוני עֹשק...</span>

<span dir="rtl">הוא מתאר גם דרכו לירושלים, אך לא ברור אם הגיע
אליה</span>

<span dir="rtl">ברכבי גב גמלים נעניתי, וחֶטְאָתי בזאת אזלה וסרה</span>

<span dir="rtl">ועל כן יום אהי בא בית אלהים ואנוח ואחזה העזרה</span>

<span dir="rtl">אברך צור אשר החליף לחכי בצוף ודבש, כלל לענה
ומרה...</span>

<span dir="rtl">הוא מתפלמס עם הרבניים</span>

<span dir="rtl">חלילה לי אתחבר אל עם רשע לדרוך מסלולו</span>

<span dir="rtl">או מלפנות אל תעתועיו הכזב, או אל מהתלו</span>

<span dir="rtl">או לנטות אל להג ספריהם השקר או אל הֶבלו</span>

<span dir="rtl">או ללמוד מצות משנתם המלומדה איש מאצלו</span>

<span dir="rtl">ולחמדם קבלה סוד מסיני צור צוה לקהלו</span>

<span dir="rtl">אכזיב, ובתורה בכתב אאמין הנחיל אל עם חֶבלו</span>

<span dir="rtl">תורה אחת לא אוסיף בה, משפט אחד לא אֲשַׁנֶּה לו</span>

<span dir="rtl">ואשר לנשים, כרגיל... הוא מתלהב בהתחלה:</span>

<span dir="rtl">חובקת עלמה מעֻנגה, יֹפי וחן ויקר לה נִתנו מנות</span>

<span dir="rtl">כלה כלילת חן שמץ ומום אין בה, היא גברת לעלמות
ולעדינוֹת</span>

<span dir="rtl">ואני והיא יחדו תוך משכנות שלוה יושבים ובמנוחות נאות
ושאננוֹת</span>

<span dir="rtl">אחר אשר קדשתיה לאשה לי כדת וכתורה לנשוא וגם
לקְנות.</span>

<span dir="rtl">אבל בהמשך:</span>

<span dir="rtl">אמרו: נשאת אשה, ואומר: בת מלענה מרה</span>

<span dir="rtl">אמרו: קח בִּלתה, ואקרא: לא תקום פעמים צרה.</span>

<span dir="rtl">רמזים על אהבת גברים קיימים בכל שירת ימי הבינים
החילונית.</span>

<span dir="rtl">דרעי מתאר סיטואציה של אהוב ואהובה גם יחד:</span>

<span dir="rtl">לחבצלת שרון נמתי, סִגרי עינך גם העצימי</span>

<span dir="rtl">נכלמתי לנשוק דוד, כי עינך ממני לא תעלימי</span>

<span dir="rtl">דוד ישב רגע נגדי ויישן, אך את לא תנומי.</span>

<span dir="rtl">ותענני: שמעה חושק טעם מלים, מטוב טעמי,</span>

<span dir="rtl">חבק ונשוק דודך חפצך, כי סוד חושקים צפון עמי (כלומר תעשה
כרצונך, לא אלשין...)</span>

<span dir="rtl">ושוב בדומה למשוררים בספרד, ואחרים, הוא מתאונן על פגעי
הזמן:</span>

<span dir="rtl">די אל זמני מהפוך לי לריש עשרי, ונוחי אל יגיעה...</span>

<span dir="rtl">והלבין את שער ראשי והשחיר לבבי מחזות על עת
ברעה...</span>

<span dir="rtl">וגם, כמו אצלנו ממש, בכלל הזמנים הופכים רעים:</span>

<span dir="rtl">ומפלאי זמן, רשע וטוב לו, ורום כּילי, וראש נדיב בלי
יָעל,</span>

<span dir="rtl">ויש רעה מאד חולה, בשוב איש נדיב לב - רש, ותחת יד
בליעל.</span>

<span dir="rtl">אך הוא אירוני ביחס לשלמות הידידות:</span>

<span dir="rtl">והבער בעזבו את חמודות חברו, עד יגלה את קלונו,</span>

<span dir="rtl">דמותו כזבוב את יעזוב כל מתום הגוף, ויפול על
שחינו.</span>

<span dir="rtl">היחס הפילוסופי לנשמה, הוא כמקובל, דואליות, והנשמה סובלת
בהיכנסה לגוף:</span>

<span dir="rtl">נפש, אשר בכבוד אלהים נאדרה,</span>

<span dir="rtl">איך היתה עם הגְוִיה נֶחבֶּרה..</span>

<span dir="rtl">או איך בני אלים וחירות נטשה,</span>

<span dir="rtl">יום בחמשת הרגשים נקשרה, \[כלומר בגוף החושני, בעל חמשת
החושים\]</span>

<span dir="rtl">או אחרי שבתה בכס מלכות, תהי</span>

<span dir="rtl">רוצה לשרת גוף, כאמה נמכָּרה.</span>

<span dir="rtl">אך מי שאוהב אלוהים, המוות אינו רע לו:</span>

<span dir="rtl">אם חמדו חיים ונטה אשרו, מוֶת אמת בו כל חמודות
נחברו.</span>

<span dir="rtl">בו יקרבו חושקים לצורם, גם מסוד אוהבים מתהפכים, ינצרו.
(מתהפכים כלומר צבועים).</span>

<span dir="rtl">ודברי חכמה די רגילים:</span>

<span dir="rtl">למד חכמה אשר תמצא בכל פי אנוש נבון, ואל תביט
למעלו,</span>

<span dir="rtl">תהי דומה לאוכל הפרי, אך ענפו שם ללהב אש לאכלו.</span>

<span dir="rtl">קיימת גם שירה ליטורגית, תפילות וקינות.</span>

<span dir="rtl">והנה קינה על עצמו...</span>

<span dir="rtl">שמעו רעי ואחי וקרובי ומשפחתי</span>

<span dir="rtl">אשר נגזר ביום מוֶת על נפשי וגופתי</span>

<span dir="rtl">קראני ציר משחית לקראתו מִהרתי</span>

<span dir="rtl">ועת צללתי ביאור על נפשי קוננתי</span>

<span dir="rtl">צפו מים על ראשי, אמרתי נגזרתי....</span>

<span dir="rtl">שלום על כלל יודעי, ועל אשתי השכולה</span>

<span dir="rtl">ועל אבי ועל אחי ועל בתי הבתולה.</span>

<span dir="rtl">הוא מתפלל והאל עונה...</span>

<span dir="rtl">מכל יקר תבל חשקי רצונך צורי לעשות, הטובה בעיניך.</span>

<span dir="rtl">נענה, מדֻכה מפשעו וחטאתו, קְרב לך, אסלח כל עווניך</span>

<span dir="rtl">אל תפחדה, הנני עמך להצילך מאויבים, כצל על יד
ימינך.</span>

<span dir="rtl">והנה עוד התחלה של שיר תהילה לאל, שלקחתי מהספר של פינסקר,
ומזכיר ממש את סגנון יהודה הלוי:</span>

<span dir="rtl">אחדש שְׁבחות בגיל עם שמחות למורה נכוחות לכל איש
דברים</span>

<span dir="rtl">וכל חי בפחדו ממהר לעבדו וכל אל לנגדו אלהים אחרים</span>

<span dir="rtl">וסָפו מכחשיו ונושאי שמו לשוא ולבות מבקשיו בזכרו
קשורים</span>

<span dir="rtl">ונמצא ונדרש לדַּכָּא ונחלש והוא מעשיר רש ומוריש
עשירים</span>

<span dir="rtl">וחוטאים וגאים יַשִיבֵם נכאים עיפים צמאים ומטוב חסרים</span>

<span dir="rtl">וכו' וכו'</span>

<span dir="rtl">לסיכום,</span>

<span dir="rtl">בלי כל כוונה להעריך את רמתו הספרותית של משה דרעי, הוצגה
כאן דמות של משורר, שאינו ידוע מאוד, אם מפני שהיה קראי, ואם מפני שגר
במצרים, בסוף תור הזהב של משוררי ספרד, וגם "חסה בצילם" בסגנונו.</span>

<span dir="rtl">התרבות הקראית היא חלק משמעותי מתרבות ישראל, שהולכת
ונמחקת בגלל שליטה הולכת וגוברת של התרבות הרבנית. למזלנו היא "מתעוררת"
במחקר האקדמי.</span>
