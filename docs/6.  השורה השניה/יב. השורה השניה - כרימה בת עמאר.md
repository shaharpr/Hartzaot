<span dir="rtl"><u>השורה השניה – כרימה בת עמאר</u></span>

<span dir="rtl">האישיות שאנחנו עוסקים בה הפעם, היה יהודיה שזמנה סוף המאה
ה-11, ומקום מגוריה פוסטאט, המכונה גם "קהיר העתיקה".</span>

<span dir="rtl">נקדים מעט על התקופה, המקום, ובעיקר על המקורות שמאפשרים
לנו להכיר את האשה הזאת.</span>

<span dir="rtl">במאה ה-11, למעשה משנת 969 ובמשך כמאתיים שנה, שולטת
במצרים השושלת הפאטימית. זו שושלת שיעית, שהתחילה להתבסס באיזור תוניסיה של
היום, בשיאה, יצרה אימפריה גדולה הכוללת את צפון אפריקה, וארץ ישראל,
ונאבקה באימפריה העבאסית הסונית. עם כיבוש מצרים עברה בירתה לקהיר.</span>

<span dir="rtl">אך בסוף המאה ה-11 היא שולטת כבר במצרים בלבד, לאחר
שהתמודדה עם אויבים רבים. בפרט, ב 1099 נכבשת רוב ארץ ישראל על ידי
הצלבנים. כיבוש זה הביא לפליטים רבים מארץ ישראל למצרים, ביניהם יהודים
רבים, גם רבניים וגם קראים.</span>

<span dir="rtl">ב 1169 כבר נופלת השושלת על ידי צאלח א דין, ועולה השושלת
האיובית. הרמב"ם, כעשרים שנה לאחר מכן, הופך לרופא של גדולי החצר
האיובית.</span>

<span dir="rtl">אם נחזור לשושלת הפאטימית, אחד מעקרונותיה היה "הדעוה"
כלומר הפצת האיסלם (השיעי) ללא אלימות. יחד עם זה, או בהתאם לזה, הייתה
ליברלית ביותר כלפי כל הדתות, ובני כל הדתות שרתו במימסד השלטוני בהתאם
לכישוריהם.</span>

<span dir="rtl">מתאים לנו לזכור בהמשך, שזו האווירה בקהיר ב 1100, לפניה
ואחריה.</span>

<span dir="rtl">ועכשיו כמה מילים על המקום.</span>

<span dir="rtl">הערים החשובות במצרים עד היום הם קהיר ואלכסנדריה.
אלכסנדריה נוסדה לאחר מותו של אלכסנדר מוקדון בערך בשנת 300 לפני
הספירה.</span>

<span dir="rtl">העיר פוסטאט, נבנתה עם הכיבוש המוסלמי של מצרים בשנת 641,
והייתה בירתה של מצרים במשך מאות שנים.</span>

<span dir="rtl">הפאטימים, בשנת 969, קבעו את מקום בירתם במרחק קילומטרים
אחדים מפוסטאט, וקראו לה בשם קהיר. הרמב"ם עוד במאה ה-12, מספר כי הוא גר
בפוסטאט והולך אל ארמון השולטן בקהיר, "מרחק שני תחומי שבת" (בערך ארבעה
קילומטרים).</span>

<span dir="rtl">במשך הזמן גדלה קהיר והתרחבה, ובלעה את פוסטאט, ומקורות
רבים היום, מכנים את פוסטאט, שהיא שכונה בקהיר, "קהיר העתיקה".</span>

<span dir="rtl">הרמב"ם כתב ספרים רבים, והיה ידוע על ידי גדולים ורבים
בימי חייו ובדורות שאחריו, ולכן יש לנו עליו אינפורמציה רבה ממנו
ומאחרים.</span>

<span dir="rtl">כרימה בת עמאר, הייתה יהודיה מעניינת ביותר, אך אחת מאלפי
יהודי קהילת קהיר. היא לא כתבה ספרים, ולא הנהיגה קהילות. כיצד נדע עליה?
וכיצד מהידיעה עליה נקבל גם אינפורמציה על העם הפשוט, והנשים בפרט, בתקופה
ובמקום?</span>

<span dir="rtl">זה כוחה של הגניזה הקהירית, שנתנה לנו היסטוריה אחרת. לא
ההיסטוריה הרגילה של ספרי ההיסטוריה, שבה אנו לומדים על חצרות מלכות, על
מלחמות, על גילויי ארצות, על אסונות המוניים ובניות מונומנטליות, אלא
היסטוריה של חיי האיש הקטן (במקרה זה היהודי), תשע מאות שנה לפני
תקופתנו.</span>

<span dir="rtl">הגניזה הקהירית היא אוסף עצום של כתבי יד מכל הסוגים,
שהושלכו לחדר הגניזה בבית הכנסת אבן עזרא שבקהיר (אז פוסטאט), שנבנה בשנת
882. לכן, האוסף הזה מכיל כתבים שנכתבו במשך אלף שנים.</span>

<span dir="rtl">הגניזה נתגלתה לראשונה ב 1864, אך מחקר החומר שנמצא בה
רחוק מאוד מסיום. המחקר לא קל, מפני שלגניזה מושלכים ספרים וכתבי יד אחרים,
שבלו מרוב שימוש, ושם הוסיפו להתיישן ולהתפורר.</span>

<span dir="rtl">סיפורה של כרימה בת עמאר, מתבסס על מספר מסמכים מהגניזה
הקהירית. ועל שום מקור אחר.</span>

<span dir="rtl">את המחקר על דמות זו עשה שלמה דוב גויטיין. הוא עצמו, היה
יהודי גרמני, בוגר אוניברסיטת פרנקפורט בערבית ואסלאם, עלה לארץ בשנת 1923,
לימד בבית הספר הריאלי, ואחר כך באוניברסיטה העברית. היה מחוקריה הגדולים
ביותר של הגניזה, ובשנת 1957 ירד לארה"ב, והמשיך במחקריו עד מותו ב
1985.</span>

<span dir="rtl">במחקרו הוא מזכיר מסמכים שונים הנוגעים בחייה של כרימה, אך
מנתח בעיקר שניים. אחד מהם כמעט שלם ואילו השני רק דף אחד, מתוך מספר לא
ידוע של דפים.</span>

<span dir="rtl">החומר להלן, מתבסס על מאמרו של שלמה דוב גויטיין, שמופיע
ברשת ב</span> JSTOR

<https://www.jstor.org/stable/1453495>

<u>A Jewish Business Woman of the Eleven Centary</u>

<span dir="rtl"><u>אשת עסקים יהודייה במאה ה-11.</u></span>

<span dir="rtl">התרגום מאנגלית הוא שלי, ולמעשה הוא סיכום, ולא תרגום
מילולי.</span>

<span dir="rtl">המסמכים עצמם נכתבו בערבית בכתב עברי, כנראה, ולכן יש כאן
תרגום כפול...</span>

<span dir="rtl">אבל, נוציא מזה את המיטב.</span>

<span dir="rtl">ועוד הערה לגבי שם הגיבורה. כרימה בת עמאר הוא שמה. אבל
היא כונתה "אלווחשה אלדלאלה", שפירושו "המתווכת שאי אפשר בלעדיה". כותב
המאמר משתמש הרבה בכינוי "ווחשה". כדי למנוע בלבול אני משתמש בשם כרימה
שהוא שמה הרשמי.</span>

<span dir="rtl"><u>והרי עיקר מאמרו של גויטיין: \[בסוגריים מרובעות הערות
שלי\]</u></span>

<span dir="rtl">מאות נשים נזכרות בגניזה הקאהירית. כמובן שהרבה הסכמי
נישואין, אך גם עדויות לפעילות כלכלית של נשים. בטוויה, אריגה וצביעה שנעשו
בבית היו עוסקות רבות, בהחלט בצורה מסחרית (לא רק לצרכי ביתן). נמצאו
עדויות רבות לנשים שמכרו בדים, אך גם עדות אחת לאשה שתווכה במכירת ספרים
(אולי ספרים שאנשים קיבלו בירושה ומכרו).</span>

<span dir="rtl">  
אבל אשה אחת מעניינת שנמצאו עליה מעט יותר עדויות, המאפשרות להכיר את
דמותה, מכונה "ווחשה אל דאללאלי", כאשר הפירוש הוא המתווכת שאדם מרגיש בודד
בלעדיה... והמשמעות (הערבית היא שפה מאוד ציורית), פשוט, המתווכת
המבוקשת.</span>

<span dir="rtl">השם המלא מופיע במסמך משפטי שמעיד עליה רבות. שמה הוא
כרימה בת עמאר. "כרימה" פירושה "היקירה" ו"עמאר" הוא הגירסה הערבית
ל"עמרם".</span>

<span dir="rtl">ברשימה ארוכה של תורמים לרווחת הציבור, היא מופיעה יחד עם
"עמאר בן ראש הקהל", שהוא, מן הסתם אביה, וגם שמו המלא נמצא, במסמך משנת
1093 בפוסטאט, עמרם בן עזרא, שהיה "ראש הקהל" באלכסנדריה. כלומר, עזרא היה
ראש קהילת אלכסנדריה, ועמרם בנו, אביה של כרימה עבר לגור בפוסטאט.</span>

<span dir="rtl">המסמך היחיד **המתוארך**, ביחס לכרימה, הוא משפט בבית דין
יהודי, משנת 1098. נמצא יחד עם פרגמנטים רבים העוסקים במסחר עם הודו. הוא
מסמך משפטי, נכתב ונחתם על ידי ניסים בן הרב המפורסם, נהרי בן ניסים. איתו
חתמו יצחק בן שמואל הספרדי, ואברהם בן שמעיה צאצא של הגאון שמעיה.</span>

<span dir="rtl">מהמסמך ברור שכרימה הייתה מוכרת לשלושת השופטים הנכבדים,
כי בכל מסמך אחר מסוג זה מופיע "אחרי ביסוס זהותה האמיתית".</span>

<span dir="rtl">במשפט היא מתמודדת עם אוללה, שלפי קטעים אחרים שנמצאו הוא
אחד האנשים המרכזיים בקהילה.</span>

<span dir="rtl">אבל, נמצאה הצוואה שלה המספרת הרבה יותר. אין תאריך, אך
כתב היד הוא של איש סודה, החזן הילל בן אלי, אחד הפקידים הפוריים בגניזה,
שמסמכים שלו מופיעים בין השנים 1066 ו 1100. בכמה מהם הוא מכונה "החזן
מבגדד", ואמנם כתב ידו דומה לזה שהיה מקובל בישיבות הבבליות.</span>

<span dir="rtl">\[מחקר מסמכי הגניזה מעמיק כל כך שמתבסס גם על זיהוי אנשים
על פי כתב ידם\]</span>

<span dir="rtl">וזה תוכן הצוואה \[בסוגריים הערות כותב המאמר\]:</span>

<span dir="rtl">לאחי יינתנו מאה דינרים (שני דינרים הם בערך הוצאה חודשית
של משפחה במעמד בינוני)</span>

<span dir="rtl">לאחותי חמישים דינר ועוד מספר מלבושים מפורטים.</span>

<span dir="rtl">לבת של דודי חמישה דינרים ועוד שעון ועוד כמה בגדים
וחפצים.</span>

<span dir="rtl">לאחותי סיבאח עשרה דינרים.</span>

<span dir="rtl">לבית הקברות עשרים וחמישה דינרים.</span>

<span dir="rtl">לבתי הכנסת בפוסטאט עשרים דינרים.</span>

<span dir="rtl">לבתי הכנסת של דאמו וקאהיר חמישה דינרים לקניית שמן
ללימוד.</span>

<span dir="rtl">לעניים של פוסטאט עשרים דינרים.</span>

<span dir="rtl">לאשתו של יוסף חמישה דינרים.</span>

<span dir="rtl">לכל אחד משני אחיה חמישה דינרים.</span>

<span dir="rtl">לנערה יתומה בקאהיר, קרובה שלי, שני דינרים.</span>

<span dir="rtl">כל זה מהחובות (שחייבים לי) שיש עליהם בטחונות, ורשומים
בשלושה מסמכים בשפה הערבית.</span>

<span dir="rtl">את שאר הבטחונות יחד עם הזהב שיש לי, כלומר 300 דינרים ו
67 דינר המופקדים אצל גברת איחתיאר, בתוספת כל מה שיש לי במזומן ובשטיחים,
כל זה צריך להישמר לבני, בתנאים שאני מזכירה, אם הוא יישאר בחיים ויגיע
לבגרות אמסור לו.</span>

<span dir="rtl">\[אגב, אנו לומדים שיותר משהייתה מתווכת, הייתה מן הסתם,
מלווה בריבית\]</span>

<span dir="rtl">אם, האל ירחם, המוות יקח אותו לפני כן, חצי מכל זה ימסר
לבתי הכנסת בפוסטאט, ולעניים בחלקים שווים. החצי השני יחולק בין היורשים
שלי בחלקים שווים, אחי, אחיותי, והבת של דוד אבי.</span>

**<span dir="rtl">לאביו של בני, חסון מאשקלון, אפילו מטבע אחד לא יינתן,
מלבד 80 הדינר שהוא חייב לי.  
</span>**

<span dir="rtl">על קבורתי, ועל התכריכים, יוצאו חמישים דינר שיילקחו
מהמזומן הקיים.  
אלו הדברים שייקנו:</span>

<span dir="rtl">\[וכאן רשימת בדים ובגדים מסוגים שונים
ומחיריהם...\]</span>

<span dir="rtl">וכן, הארון, המצבה, ואפילו החזנים שישתתפו בלוויה.</span>

<span dir="rtl">\[לא פרטתי, אבל הפירוט מדהים, והיא מתכננת את לוויתה
לפרטיה, כאירוע גדול\]</span>

<span dir="rtl"></span>

<span dir="rtl">ועכשיו לגבי חינוך הבן.</span>

<span dir="rtl">המלמד רבי משה, יקח אותו וילמד אותו תנ"ך, וספר התפילות
שהוא צריך לדעת. הוא צריך לתת לו שמיכה ובגד לשינה, ויקבל מנכסי הילד כל
שבוע חמישה דירהם, על פי השיפוט של בית המשפט ליתומים, ועל פי
הזקנים.</span>

<span dir="rtl">כל הכתוב במסמכים בערבית **הוכתב על ידי**. הם נכתבו על
ידי הזקן אבו מנצור, בנו של איוב, ומישהו נוסף.</span>

<span dir="rtl">\[האם לא ידעה כתוב וקרוא?\]</span>

<span dir="rtl">עד כאן לשון הצוואה \[היא מפורטת יותר, וקיצצתי
מעט\].</span>

<span dir="rtl">זה ראוי לתשומת לב מכמה כיוונים.</span>

<span dir="rtl">הסכום הכללי הוא 689 דינרים, מהם 300 במזומן, ו67 מופקדים
אצל אשה אחרת, והשאר הלוואות שנתנה עם ביטחונות.</span>

<span dir="rtl">הסכומים המיועדים לתרומות גבוהים במיוחד.</span>

<span dir="rtl">כנראה, היו מיועדים לכפר על חטאים כבדים...</span>

<span dir="rtl">בית הכנסת של העיראקים, שממנו גורשה כרימה בצורה מבזה ביום
הכיפורים \[נראה להלן\], לא הופלה בצוואה. למרות שרק שנים ספורות חלפו מאז
האירוע.</span>

<span dir="rtl">הוצאות הלוויה גדולות פי חמש מהנהוג. כרימה רצתה שכולם
ידעו איזו אישה גדולה הייתה וידברו על כך.</span>

<span dir="rtl">100 דינר לאחיה ורק חמישים לאחותה, זו השפעה של החוק
המוסלמי לגבי ירושות לגברים ולנשים.</span>

<span dir="rtl">האחות הנוספת שקיבלה רק עשרה דינרים ומוזכרת בשמה, כנראה
הייתה רק חצי אחות, או סיבה אחרת.</span>

<span dir="rtl">בולט יחסה לחסון, שהוא אבי הילד שלה, מודגש "אפילו לא
מטבע" וברור שאלו ממש מילותיה.</span>

<span dir="rtl">האדם בא מאשקלון, וכנראה הגיעה מפחד הצלבנים שזו תקופת
מסעם הראשון. אמנם אשקלון לא נכבשה בדור הזה אך הייתה בסכנה.</span>

<span dir="rtl">ידוע לנו זרם הפליטים שהגיע למצרים (למדנו על חיסול המרכז
הקראי בירושלים, והתבססות קראים במצרים).</span>

<span dir="rtl">חסון שהגיע כפליט, קיבל מכרימה הלוואות של עד 80 דינר.
בצוואה כרימה מוותרת על חוב זה אם הבן לא יגיע לבגרות, אך אם כן, היא תובעת
את החוב בשביל הבן.</span>

<span dir="rtl">המחשבה האחרונה בצוואה ניתנה לחינוך הילד. היא לא מצפה
ממנו להיות מלומד, אך לדעת שהוא יהודי שלם.</span>

<span dir="rtl">המגורים עם המורה, והלימוד בלילה היו מקובלים. הלילות בדרך
כלל קרירים יחסית ולכן קל יותר ללמוד בהם. משכורתו של המורה נמוכה ביותר.
חמישה דירהאם, שהוא יקבל בשבוע, הם שכר עבודה של בנאי מומחה ליום עבודה
אחד. דינר היה שווה 36 דירהאם. כך שהמורה יקבל מעט יותר מחצי דינר
לחודש.</span>

<span dir="rtl">\[אפשר לשער שמקצוע המלמד היה נחות מאוד, כמו במזרח אירופה
מאוחר יותר, ואפשר גם לחשוב שהיו לו תלמידים נוספים ולכן הסכום
סביר\]</span>

<span dir="rtl">בתור אוהבי רכילות, ברור שהנקודה המעניינת היא מה רוצה
כרימה העשירה, מאבי בנה, חסון, שזוכה להערה "אפילו לא מטבע אחד"
באנגלית</span> even not penny<span dir="rtl">, ותרגמתי מבלי לדעת מה
המקור הערבי...</span>

<img src="../../img/images-176/media/image1.png"
style="width:4.53125in;height:5.82884in" />

<span dir="rtl">למזלנו קיים גם מסמך העוסק בפרשת האהבים של כרימה. אלא שרק
הדף הראשון נשמר.</span>

<span dir="rtl">לכן גם אין תאריך על המסמך, הנכתב בדרך כלל בסופו. מעבר
לדף יש הערה קצרה על יישוב חוב ישן, בתאריך המתאים לינואר 1129. שתי
הרשימות כתובות בכתב יד על ידי חלפון בן מנשה, שבכתב ידו נמצאו בגניזה יותר
ממאה רשימות בין השנים 1102 1138. הוא היה חתנו של הילל בן אלי שכתב את
צוואת כרימה. כתב היד בהערה מעבר לדף שונה מעט, וניירות בתי משפט שימשו
בשימוש משני לאחר שהיו מיותרים, לכן סביר שהמסמך העיקרי נכתב כמה שנים לפני
1129.</span>

<span dir="rtl">גם פענוח המסמך קשה בגלל מצבו. המסמך כתוב ערבית וכולל
מילים עבריות וארמיות.</span>

<span dir="rtl"><u>והנה מה שפוענח מדף ראשון של המסמך.</u></span>

<span dir="rtl">הזקן אבו אָלה זֶ'פֶט ה... בן של הק... מצליח נוחו עדן, הופיע
לפנינו ומסר את התצהיר הבא, כאשר ישבנו כבית דין של שלושה. הוא אמר:</span>

<span dir="rtl">אני הייתי עם החזן, נֶזֶר (שם כבוד להילל בן אלי) , שהאל
יקבלו אותו לטוב, כאשר כרימה, המתווכת, באה ואמרה: האם יש לכם עצה בשבילי?
היה לי מעשה אהבה \[אולי "ישנתי עם"\] חסון והריתי ממנו. עשינו חוזה
נישואים לפני נוטריון מוסלמי, אבל אני חוששת שהוא עלול להכחיש את אבהותו על
הילד.</span>

<span dir="rtl">היא גרה אז בבית של בן אל שוכארי, בקומה העליונה.</span>

<span dir="rtl">החזן אמר: לכי ואספי כמה אנשים ותורי להם להפתיע אותך יחד
איתו, כדי שטענתך תאושר.</span>

<span dir="rtl">היא עשתה כך, ואספה שני אנשים שהפתיעו אותה איתו, ואישרו
את טענתה.</span>

<span dir="rtl">היא היתה בהריון עם זה, אבו סאעד, בנה שאותו הרתה ביחסים
הלא חוקיים עם חסון. אני יודע בנוסף שהיא הלכה בצום יום הכיפורים לבית
הכנסת של העיראקים, אבל כאשר הנשיא \[ידוע שהוא היה ממשפחת ראשי הגולה
הבבליים\], הבחין בה, הוא גרש אותה מבית הכנסת.</span>

<span dir="rtl">אני יודע זאת בביטחון, ונותן עדותי בעניין זה.</span>

<span dir="rtl">הופיע בבית הדין השוחט אבו סעיד חלפון הכוהן, בנו של רבי
יוסף הכוהן, נוחו עדן, ונתן את העדות הזאת בפנינו:</span>

<span dir="rtl">אני גרתי בבית של חיבת אללאב בן אל סוכארי, שאלוהים יקבל
אותו לטובה, בקומה התחתונה, במשך הרבה שנים, כאשר כרימה המתווכת, מושבה היה
בקומה העליונה של הבית. בימים אלה היא ירדה פעם לאחד הדיירים, ששמו אבו
נַצְר, הכוהן, החזן, בן אל קאמוחי, ולאברהם הירושלמי, הידוע כבן של מרהט,
ואמרה להם: בבקשה בואו איתי לחדרי למשהו. השנים באו איתה ומצאו את חסון
יושב במקומה ו...</span>

<span dir="rtl">עד כאן פענוח הדף הראשון מסיכום המשפט בבית הדין
היהודי.</span>

<span dir="rtl">החשיבות של הנושא הייתה גדולה, מפני שאם האב אינו ידוע,
הבן עלול להחשב "שתוקי" ואז יש מגבלות על נישואיו בעתיד (אינו יכול להינשא
ליהודיה "כשרה"). עד היום הרבנות רודפת יהודים בנושאים אלה.</span>

<span dir="rtl">כל הסימנים מעידים, שהמסמך המשפטי הזה, כלומר הדיון
המשפטי, נערך שנים לא מועטות אחרי מותה של כרימה, כי גם דמויות אחרות כבר
"נוחם עדן", ולכן, הוא קשור באישור "חוקיותו" של הבן אבו סאעד. לפי הניסוח
נראה שהדמויות המוזכרות כמו כרימה עצמה היו מוכרות לדיינים, והם גם לא חשדו
בכרימה שהיו לה יחסים עם אדם אחר.</span>

<span dir="rtl">לדעת הכותב, כרימה ביצעה הסכם נישואים לפני נוטריון
מוסלמי, מפני שאפשר ואותו חסון היה נשוי באשקלון, והמימסד היהודי לא היה
מוכן לחתן אותם \[זו שאלה, מפני שריבוי נשים היה מותר גם אצל היהודים אז\].
ההסכם נתן לה אפשרות להיות נשואה כלפי המוסדות של המדינה.</span>

<span dir="rtl">כך או כך ברור שהיא ניתקה את הקשר מאוחר יותר, אחרת אותו
חסון היה זכאי לירושה ממנה על פי החוק המוסלמי, שלפיו המוריש אינו רשאי
לבטל את הזכויות החוקיות של היורשים.</span>

<span dir="rtl">נקודה אחרונה שמתבררת מהתעודות הללו, היא שכרימה גרה בדירה
בבית, ולא בבית פרטי משלה, למרות שאמצעיה היו מספיקים לכך. אפשר להסביר
שאביה לא הוריש לה בית, מפני שהוא הגיע מאלכסנדריה לפוסטאט וחי בה זמן לא
ארוך. היו לה גם אח ושתי אחיות. אך אם הייתה נשואה בוודאי הייתה רוכשת בית,
ולכן כנראה לא נישאה מעולם.</span>

<span dir="rtl">עד כאן מאמרו של שלמה דוב גוטויין.</span>

<span dir="rtl">בויקיפדיה ובמקורות מקבילים ברשת אפשר למצוא כמה עובדות
נוספות על כרימה בת עמאר, וחלקן סותרות. מה שמשכנע שהמחקר עוד יכול
להתקדם.</span>

<span dir="rtl">בניגוד למאמר אקדמי, הויקיפדיה לא תמיד מציינת את המקורות,
וגם לא תמיד מדייקת.</span>

<span dir="rtl">נכתב שכרימה ניהלה פעילות מסחרית יחד עם אחיה, אבו נסר,
שעסק במסחר עם הודו. היא, למעשה, לא הייתה מתווכת, או לא רק מתווכת, אלא
מלווה בריבית (וזה ניתן ללמוד גם מצוואתה).</span>

<span dir="rtl">בסתירה למסקנותיו של גוטויין, נכתב שהיא הייתה נשואה
נישואין קצרים ליהודי עני מסיציליה בשם אריה בן יהודה, ונולדה לה ילדה בשם
גזאל. המוזר הוא שהילדה אינה נזכרת בצוואתה. מצד שני קיימת טענה שחמישים
שנה מאוחר יותר אישה מזדהה כבת בתה של "אל-ווחשה".</span>

<span dir="rtl">פענוח קטעים שונים יחד אינו דבר פשוט. צריך לבדוק היטב
שמדובר על אותם אנשים, ובוודאי לא נכניס את ראשנו בין ההרים.</span>

<span dir="rtl">עיקרי הדברים ברורים.</span>

<span dir="rtl">למרות שהרמב"ם כותב בדבריו על הנשים:</span>

<u><span dir="rtl">רמב"ם יד החזקה הלכות אישות פרק יג</span></u>

<span dir="rtl">אבל גנאי הוא לאשה שתהיה יוצאה תמיד פעם בחוץ פעם ברחובות
ויש לבעל למנוע אשתו מזה ולא יניחנה לצאת אלא כמו פעם אחת בחודש או פעמים
בחודש כפי הצורך שאין יופי לאשה אלא לישב בזוית ביתה שכך כתוב (תהלים מ"ה)
כל כבודה בת מלך פנימה:</span>

<span dir="rtl">למרות זאת, חמישים שנה לפני כתבו את הדברים הללו, אנחנו
מוצאים בעירו של הרמב"ם, פוסטאט, אישה החיה ללא בעל, יולדת בן, עוסקת
במסחר, בתיווך, בהלוואות בריבית, מופיעה בפני בית דין יהודי ובבית הכנסת
לבדה, ומצליחה בעסקיה.</span>

<span dir="rtl">לכן, מבחינת הכרה נכונה של העולם היהודי בדורות קודמים, אי
אפשר להסתמך על המקורות התורניים כמקור בלעדי, ומבחינה זו הגניזה היא אוצר
גדול.</span>
