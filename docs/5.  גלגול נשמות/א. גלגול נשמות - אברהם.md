<span dir="rtl"><u>גלגול נשמות – אברהם</u></span>

<span dir="rtl">אברהם אבינו הוא אחד מגיבורי ספר בראשית. מבחינת אורך
הקטעים המוקדשים לו הוא אולי השני אחרי יוסף.</span>

<span dir="rtl">מתפיסה של ביקורת המקרא, אפשר לראות את אברהם כאב הקדמון
של ממלכת יהודה, בעוד שיעקב ויוסף הם הדמויות המיתולוגיות של ממלכת
ישראל.</span>

<span dir="rtl">כך או כך, עורך ספר בראשית, כנראה בתחילת ימי הבית השני,
אסף סיפורים שהתהלכו בין גולי בבל שם, או אלו שחזרו לירושלים, מכל
המקורות.</span>

<span dir="rtl">שהרי במאה וחמישים השנים האחרונות של ימי הבית השני, קלטה
ארץ יהודה רבים מתושבי ממלכת ישראל שנחרבה על ידי האשורים.</span>

<span dir="rtl">כך נוצר לנו אברהם אבי האומה, ועליו סיפורים רבים שאינם
מאפיינים דמות עקיבה, ולפעמים כל סיפור מתאר אברהם שונה...</span>

- <span dir="rtl">אברהם מציית לאלוהיו ונודד עם משפחתו לארץ כנען.</span>

- <span dir="rtl">אברהם יורד מצרימה, ומפקיר את אשתו לפרעה, כדי להגן על
  נפשו.</span>

- <span dir="rtl">אברהם נפרד בנדיבות וברוח טובה מלוט אחיינו.</span>

- <span dir="rtl">אברהם נלחם בראש 312 חניכיו (עבדיו?) נגד ארבעת המלכים,
  כדי להציל את לוט ואחרים מהשבי, מנצח נצחון מוחלט.</span>

- <span dir="rtl">אברהם מסרב לקבל כל תמורה על גבורתו זו.</span>

- <span dir="rtl">אברהם מקיים טקס מוזר של ברית בין הבתרים, ומקבל הבטחה
  לעתיד זרעו.</span>

- <span dir="rtl">אברהם שוכב עם הגר שפחת שרה והיא נכנסת להריון.</span>

- <span dir="rtl">אברהם מאפשר לשרה להתעלל בהגר, הגר בורחת וחוזרת במצוות
  מלאך.</span>

- <span dir="rtl">אברהם מקבל הבטחה אלוהית נוספת אך מצטווה למול את עצמו
  ואת כל הגברים.</span>

- <span dir="rtl">אברהם מקבל שלושה "אנשים" בהכנסת אורחים מרשימה, והם
  מבטיחים לו בן.</span>

- <span dir="rtl">אברהם מתווכח עם אלוהים, על הצדק בהשמדת סדום ועמורה,
  שאולי יש בהם צדיקים.</span>

- <span dir="rtl">אברהם מתגורר באיזור הפלשתים, ושוב מפקיר את אשתו למלך
  גרר.</span>

- <span dir="rtl">אברהם מגרש את הגר וישמעאל, לפי רצון שרה, ובהוראת
  ה'.</span>

- <span dir="rtl">אברהם הולך להקריב את בנו יצחק לה'.</span>

- <span dir="rtl">אברהם קונה בכסף מלא את מערת המכפלה, כדי לקבור את
  שרה.</span>

<span dir="rtl">אם נתעלם מהמדיניות של העריכה, שמייחסת להוראת האל את
ההתנהגויות הלא סימפטיות של אברהם (חוץ מאשר הפקרת אשתו, שכנראה נחשבה עוד
בזמן העריכה, כסבירה...), ונתייחס לסיפורים עצמם נוכל לראות כמה תכונות,
שחלקן סותרות:</span>

- <span dir="rtl">נאמנות לה'. מצד אחד, הולך להקריב את בנו ללא ויכוחים,
  מצד שני מתווכח על גורלם של הצדיקים שאולי קיימים בין רשעי סדום.</span>

- <span dir="rtl">איש משפחה? מצד אחד יחסו ללוט, נדיב, אחראי, ואפילו נלחם
  למענו. מצד שני, מפקיר את אשתו, מגרש את בנו ישמעאל ואמו, ומוכן להקריב
  את בנו "יחידו".</span>

- <span dir="rtl">מכניס אורחים.</span>

- <span dir="rtl">מתייחס לעמי הארץ בענווה (מערת המכפלה) ובהכנעה (מלך
  גרר).</span>

<span dir="rtl">זה, כנראה, אברהם שהתגבש בתחילת ימי הבית השני, ימי עריכת
ספר בראשית, מן הסתם.</span>

<span dir="rtl">מצד אחד, בכל ספרי "נביאים" (וגם ספרי "כתובים", שנכתבו
בימי הבית השני), אין איזכור של **סיפורי אברהם**, ושמו נזכר רק כאב קדמון,
וכמקבל את ההבטחה האלוהית על עתיד העם.</span>

<span dir="rtl">מצד שני, ספר בראשית מכיל מסורות מגוונות, שבאופן בולט
חלקן מגיעות ממלכת ישראל, כמו למשל, סיפורי יעקב ויוסף, ולכן הן מסורות
שנתהוו בימי בית ראשון. לכן סביר שגם מסורות על אברהם, לפחות חלקן, הן מימי
הבית הראשון.</span>

<span dir="rtl">לא קשה להבחין, שאברהם הוא אב קדמון של ממלכת יהודה דווקא,
ומרכז פעילותו באיזורים הדרומיים, כמו חברון ובאר שבע. הוא אף קונה את חלקת
הקבר בחברון.</span>

<span dir="rtl">חברון הייתה בירתו של דוד, על פי המסופר, שבע שנים, לפני
ירושלים.  
ברור שעורך ספר בראשית איחד את שלושת האבות וארבע האמהות, לשושלת אחת, וגם
קבר את כולם (חוץ מרחל) במערת המכפלה בחברון.</span>

<span dir="rtl">כאמור, לאחר ספר בראשית אין לנו חזרה על סיפורי אברהם בימי
בית ראשון, וגם לא בספר דברי הימים שנכתב בימי בית שני (אך עיקר עניינו דוד
המלך). למעשה, התנ"ך שמעבר לספר בראשית "לא מכיר" את סיפורי אברהם.</span>

<span dir="rtl">לראשונה (לפי הספרות המצויה בידינו) הסיפורים משוחזרים
ומורחבים ב"ספר היובלים".</span>

<span dir="rtl">ספר זה הוא ספר חיצוני (לא התקבל על ידי חז"ל), שנכתב
כנראה, במאה השנייה לפני הספירה (תקופת החשמונאים). נשמר במלואו רק בשפת
הגעז (השפה האתיופית העתיקה), וחלקים ממנו נתגלו, בעברית, בקומראן.</span>

<span dir="rtl">לענייננו, הספר מכיל לראשונה אגדות על מאבקו של אברהם
באלילות עוד בחרן, אגדות שהורחבו בספרות המדרשית המאוחרת יותר, וחלקן אולי
יחידות. כלומר, בימי החשמונאים קיבל אברהם גילגול שני, שכבר לא נכנס לתנ"ך,
אך נכנס למדרשים המאוחרים.</span>

<span dir="rtl"><u>קטעים מספר היובלים פרק יא עד פרק יז</u></span>

<span dir="rtl">ובשנה השביעית לשבוע הזה ילדה לו בן ויקרא שמו
אברם...</span>

<span dir="rtl">ויחל הנער לדעת את שגגת הארץ כי שגו הכל אחרי הפסילים
ואחרי החטא...</span>

<span dir="rtl">ויחל להתפלל אל בורא הכל כי יצילהו משגגת בני האדם ודי לא
יפול גורלו ללכת אחרי החטא והתועבה...</span>

<span dir="rtl">אחר כך מופיע קטע שבו אברם מציל את שדות המזרע ממכת
העורבים, קטע שלא מצאתי בשום מקום אחר.</span>

<span dir="rtl">וענן עורבים בא לאכל את הזרע וירץ אברם לקראתם בטרם ישבו
על הארץ ויצעק עליהם ויגער בהם.... וישובו ביום ההוא ענני עורבים שבעים פעם
וישלחם ולא ישבו מכל העורבים בכל השדה אשר שם אברם ולא נותר אף
אחד...</span>

<span dir="rtl">והוא ממשיך לשכנע את תרח אביו לעזוב את האלילים,
ולבסוף...</span>

<span dir="rtl">ויהיה בשנת הששים לחיי אברם והיא השבוע הרביעי בשנה
הרביעית, ויקם אברם בלילה ויבער את בית האלילים וישרף את כל אשר בבית ואיש
לא ידע... וימהר הרן להצילם והאש בוערת עליו וישרף בתוך האש....</span>

<span dir="rtl">המדרשים האלה, כמו מדרשי הדורות הבאים, באים להשלים חוסרים
בכתיבה המקראית הקצרה, לפי רוח כותביהם ולפי הערכים שלהם.</span>

<span dir="rtl">בבראשית כתוב רק שאלוהים מצווה על אברם "לך לך...". המדרש
מנסה לענות על השאלה, למה דווקא אברם... בבראשית כתוב שהרן מת, ולוט בנו
יוצא עם אברם. כיצד הרן מת...</span>

<span dir="rtl">נדלג על שינויים ותוספות שונות, ביניהם כאלה המרמזים על
ההתיוונות בצורה יותר מפורשת מאשר המאבק באלילות, ונעיר רק על שינוי מעניין
בפרשת העקדה:</span>

<span dir="rtl">ויהי בשבוע השביעי בשנה הראשונה בחודש הראשון ביום ההוא
בשנים עשר לחדש הזה, היה דבר בשמים על אודות אברהם, כי נאמן הוא בכל אשר
ידבר. וה' אהבו כי בכל צרה נאמן הוא. ויבא **השר משטמה** ויאמר לפני
האלהים: הנה אברהם אהב את יצחק בנו ויבכרהו על כל, אמֹר לו ויעלהו עולה על
המזבח, ואתה תראה אם יעשה את הדבר הזה ותדע אם נאמן הוא בכל אשר
תנסהו...</span>

<span dir="rtl">שינוי זה, מזכיר כמובן, את ספר איוב, ומסביר שהרעיון הנורא
והבלתי מתקבל על הדעת אינו רעיון של האל הטוב... (צריך לזכור, שהקטע מתורגם
בתרגום ישן, ולכן "שר המשטמה" הוא "השטן").</span>

<span dir="rtl"><u>לאן יתגלגל אברהם אחרי חורבן הבית השני, בתקופת
חז"ל?</u></span>

<span dir="rtl">האגדות שראינו בספר היובלים, הולכות ומתרחבות, וגם
מתגוונות, בספרות המדרש של המאות הראשונות לספירה.</span>

<u><span dir="rtl">מדרש רבה בראשית - פרשה לט פסקה א</span></u>

<span dir="rtl">מדרש ההופך את אברהם לפילוסוף.</span>

<span dir="rtl">אמר רבי יצחק. משל לאחד שהיה עובר ממקום למקום, וראה בירה
אחת דולקת. אמר: תאמר שהבירה זו בלא מנהיג? הציץ עליו בעל הבירה אמר לו:
אני הוא בעל הבירה.</span>

<span dir="rtl">כך, לפי שהיה אבינו אברהם אומר: תאמר שהעולם הזה בלא
מנהיג? הציץ עליו הקב"ה ואמר לו: אני הוא בעל העולם.</span>

<span dir="rtl">אותו מדרש בפרק ל"ח, עוסק בעימות בין אברהם (ותרח אביו)
ובין נמרוד, מלך רשע עובד אלילים, שבסופו מושלך אברהם לכבשן האש. המדרש
כתוב ארמית, ואת תרגומו ניתן למצוא בספר האגדה. לאברהם אין לדאוג, אלוהים
הציל אותו, אך הרן אחיו, חשב שגם הוא יכול להינצל ונכנס לכבשן ונשרף...
וכדאי לשים לב לעיבוד (האפשרי) של האגדה שקראנו בספר היובלים על סופו של
הרן בשריפה. כאן אנחנו עוסקים כבר במלחמת דתות.</span>

<span dir="rtl">אברהם ניצל, כאמור, והאגדות מגיעות מהמדרשים גם לתלמוד
הבבלי.</span>

<span dir="rtl">עונש בשריפה אהוב על הדתות השונות. אנחנו מכירים אותו
מהאינקויזציה עד לפני מאות שנים אחדות. אבל הוא מופיע אצלנו בספר
ויקרא:</span>

<u><span dir="rtl">ספר ויקרא פרק כא</span></u>

<span dir="rtl">(ט) וּבַת אִישׁ כֹּהֵן כִּי תֵחֵל לִזְנוֹת אֶת אָבִיהָ הִיא מְחַלֶּלֶת בָּאֵשׁ
תִּשָּׂרֵף:</span>

<span dir="rtl">וגם יהודה ששומע שכלתו "זנתה" מצווה "הוציאוה
ותישרף"...</span>

<span dir="rtl">אבל מוטיב ההשלכה לכבשן האש על רקע סירוב לעבודת אלילים
מופיע בספר דניאל, שם עזריה, חנניה ומישאל מושלכים לכבשן, וכמובן, יוצאים
בחיים.</span>

<span dir="rtl">התלמוד כבר מכיר אגדה זו ומפתח אותה.</span>

<u><span dir="rtl">תלמוד בבלי מסכת פסחים דף קיח/א</span></u>

<span dir="rtl">אמרו: בשעה שהפיל נמרוד הרשע את אברהם אבינו לתוך כבשן
האש, אמר גבריאל לפני הקדוש ברוך הוא: רבונו של עולם, ארד ואצנן ואציל את
הצדיק מכבשן האש. אמר לו הקדוש ברוך הוא: אני יחיד בעולמי והוא יחיד בעולמו
נאה ליחיד להציל את היחיד...</span>

<span dir="rtl">מעניין שבמאה הראשונה (תחילת תקופת חז"ל שעוד לפני
החורבן), ניתן למצוא פרשנות</span>

<span dir="rtl">מסוג שונה לחלוטין אצל פילון האלכסנדרוני, שהוא פילוסוף
יהודי המושפע מאוד מהתרבות היוונית.</span>

<span dir="rtl"><u>פרשנות אלגורית, בהשפעת אפלטון ואריסטו.</u></span>

<span dir="rtl">אברהם מסמל הסתכלות, ועיון. (אידיאל יווני, בעיקר
אריסטוטלי).</span>

<span dir="rtl">דוגמה לפרשנות אלגורית, של מלחמת חמשת המלכים (בעמק סדום)
נגד ארבעת המלכים (הצפוניים).</span>

<span dir="rtl">זה הוא מאבק בין חמשת החושים, כנגד ארבעת
ההיפעלויות.</span>

<span dir="rtl">ההיפעלויות בפילוסופיה היוונית הן היצרים: תענוג, תאווה,
פחד, וצער.</span>

<span dir="rtl">הן השולטות בחושים.</span>

<span dir="rtl">התמרדות החושים כנגד העבדות ליצרים, נעשית על ידי
התבונה.</span>

<span dir="rtl"><u>אברהם, המייצג את התבונה, מנצח לבסוף. התבונה מנצחת את
היצרים.</u></span>

<span dir="rtl">חרף הפרשנות האלגורית, פילון מתייחס לאברהם, כמובן,
כאישיות היסטורית ורואה בו רק מעלות.</span>

<span dir="rtl">בפרקי אבות, במשנה, מופיע לראשונה הרעיון של "עשרה
נסיונות" שנוסה אברהם:</span>

<u><span dir="rtl">משנה מסכת אבות פרק ה</span></u>

<span dir="rtl">(ג) עֲשָׂרָה נִסְיוֹנוֹת נִתְנַסָּה אַבְרָהָם אָבִינוּ עָלָיו הַשָּׁלוֹם וְעָמַד בְּכֻלָּם,
לְהוֹדִיעַ כַּמָּה חִבָּתוֹ שֶׁל אַבְרָהָם אָבִינוּ עָלָיו הַשָּׁלוֹם:</span>

<span dir="rtl">פרקי דרבי אליעזר, הוא מדרש, שעל פי המחקר נכתב בארץ ישראל
במאה השמינית (לאחר הכיבוש המוסלמי). הוא מיוחס לאליעזר בן הורקנוס (אליעזר
הגדול, רבו של רבי עקיבא, המאה הראשונה). המדרש מציג את אברהם ככליל
השלמות, ומרחיב את סיפור הנסיונות (ספק נסיונות ספק נסים) ומנסה למנות
אותם..</span>

<span dir="rtl"><u>פרקי דרבי אליעזר פרק כ"ו</u></span>

<span dir="rtl">עשרה נסיונות נתנסה אברהם אבינו ועמד בכולן.</span>

<span dir="rtl">הנס הראשון. כשנולד אברהם בקשו כל גדולי מלכות והקוסמים
להרגו ונחבא בבית הרן שלש עשרה שנה, ולאחר שלש עשרה שנה יצא מבית הרן מדבר
בלשון הקדש ומאס באלילים ומשקץ את הפסילים ובטח בשם יוצרו...</span>

<span dir="rtl">הנס השני. נחבש בבית האסורים ...והשליכוהו לתוך כבשן האש
ומלך הכבוד פשט יד ימינו והצילו מכבשן האש ..</span>

<span dir="rtl">הנס השלישי. טלטולו מבית אביו ומארץ מולדתו ...</span>

<span dir="rtl">הנס הרביעי. מיום שנבראו שמים וארץ לא הביא הב"ה רעב בעולם
אלא בימי אברהם ...</span>

<span dir="rtl">הנס החמישי. נלקח שרה אשתו לפרעה לאשה... \[ואלוהים,
כמובן, מציל אותה\]</span>

<span dir="rtl">הנס הששי. באו עליו כל המלכים להרגו ואמרו נתחיל ראשון בבן
אחיו ואחר כך נתחיל לו. ובשביל לוט לקחו את כל רכוש סדום ועמורה... \[והוא
מנצח...\]</span>

<span dir="rtl">הנס השביעי. אחר הדברים האלה היה דבר ה' אל אברם במחזה
לאמר לכל הנביאים נגלה בחזון ולאברהם נגלה במראה החזון... \[בלי להתייחס
להבדלים בין הנביאים לפי גירסה זו, צריך להזכיר, שהרמב"ם, מייחד את משה
מכלל הנביאים, בצורת התקשורת שלו עם אלוהים\]</span>

<span dir="rtl">הנס השמיני. ויהי אברם בן תשעים ותשע שנה, אמ' לו הב"ה עד
עכשו לא היתה תמים, אלא מול את בשר ערלתך מעליך ותהלך לפני והיה
תמים...</span>

<span dir="rtl">הנס התשיעי. נולד ישמעאל בקֶשת, ונתרבה בקֶשת, שנ' ויהי
אלהים את הנער ויגדל. ונטל קשת וחצים והיה יורה אחר הפנות, וראה את יצחק
יושב לבדו וירה חץ להרגו. וראתה זה הדבר שרה והגידה לאברהם, ואמרה לו כזה
וכזה עשה ישמעאל ליצחק, אלא עמוד וכתוב ליצחק כל מה שנשבע הב"ה לך
ולזרעך.... \[כאן, חשוב להדגיש את האפולוגטיקה, הצורך להצדיק את גירוש
ישמעאל, אם מפני שגירוש סתם אינו מתאים לערכיו של הכותב, ואם מפני
שהמוסלמים שולטים בארץ בתקופת כתיבת המדרש\].</span>

<span dir="rtl">הנס העשירי. ויהי אחר הדברים האלה והאלהים נסה את אברהם.
ר"ל היה מנסה בכל פעם ופעם לידע את לבו, אם יכול לעמוד ולשמור המצות של
תורה ואם לאו... \[ועל כך נזכיר בהמשך את הדילמה המודרנית... עמד בניסיון
או נכשל בו...\]</span>

<span dir="rtl">גירסה זו נכנסה גם בסידור הן האשכנזי והן הספרדי, בקצרה,
דרך פירוש עובדיה מברטנורה למשנה (הנעזר בפרקי דרבי אליעזר):</span>

<u><span dir="rtl">סדור תפלה נוסח אשכנז - פרוש ברטנורא לפרקי אבות - פרק
ה</span>:</u>

<span dir="rtl">(ד) עשרה נסיונות. אחד, אור כשדים שהשליכו נמרוד לכבשן
האש. ב', לך לך מארצך. ג', ויהי רעב. ד', ותוקח האשה בית פרעה. ה', מלחמת
המלכים. ו', מעמד בין הבתרים, שהראהו שעבוד מלכויות. ז', המילה. ח', וישלח
אבימלך ויקח את שרה. ט', גרש האמה הזאת ואת בנה. י', העקידה:</span>

<span dir="rtl">בימי הביניים מתגלגל אברהם לכמה כיוונים:</span>

- <span dir="rtl">בקבלה הוא מייצג את "החסד". החסד בתורה, מתבטא בהכנסת
  האורחים, ובדאגתו לצדיקי סדום האפשריים, ובאגדות גם במיסיונריות בדרכי
  נועם.</span>

- <span dir="rtl">לעומת זה, האסונות בימי הביניים מביאים להדגשת גדולתו של
  אברהם בפרשת העקדה.</span>

- <span dir="rtl">בנוסף, אברהם אבינו הופך לאביהם של גרי הצדק.</span>

<u><span dir="rtl">זהר מנוקד/תרגום/ חלק א דף מו/א</span></u>

<span dir="rtl">וַהֲלא נֶּאֱמַר (בראשית כ"ו) עֵקֶב אֲשֶׁר שָׁמַע אַבְרָהָם בְּקוֹלִי וַיִשְׁמוֹר
מִשְׁמָרְתִּי מִצְוֹתָי חֻקוֹתָי וְתוֹרוֹתָי. מָאי מִשְׁמָרְתִּי, אָמַר מִדַּת חֶסֶ"ד. כָּל יְמֵי היוֹת אַבְרָהָם
בָּעוֹלָם לא הוּצְרָכְתִּי אֲנִי לַעֲשׂוֹת מֵלַאכְתִּי, שֶׁהֲרֵי אַבְרָהָם עָמָד שָׁם בִּמְקוֹמִי. וַיִשְׁמוֹר
מִשְׁמָרְתִּי, בְּמִדָּה זוֹ הָיְתָה מֵלַאכְתִּי שֶׁאֲנִי מֵזָכֵּה אֶת הָעוֹלָם כֻּלּוֹ וְאֲפִילוּ נִתְחַיְיבוּ, אֲנִי
מֵזָכֵּה אוֹתָם. וְעוֹד מֵשִׁיבָם וּמֵבִיא בִּלְבַבָם לַעֲשׂוֹת רָצוֹן אֲבִיהֶם. כָּל זֶה עָשָׂה אַבְרָהָם
וּכְתִיב (בראשית כ"א) וַיִּטַּע אֶשֶׁל בִּבְאֵר שָׁבַע. סִידֵר לַחְמוֹ וּמֵימָיו לְכָל בָּאֵי עוֹלָם וְהָיָה
מֵזָכֵּה וּמְדַבֶּר עַל לִבָּם, לְמִי אַתֶּם עוֹבְדִּים, עִבְדוּ אֶת יְיָ אֱלֹהֵי הַשָׁמַיִם וְהָאָרֶץ. וְהָיָה
דוֹרֵשׁ לָהֶם, עַד שֶׁהָיוּ בָּאִים וְשָׁבִים.‏</span>

<u><span dir="rtl">זהר מנוקד/תרגום/ חלק ג דף רמז/א</span></u>

<span dir="rtl">בַּחִבּוּר הַקַּדְמוֹן, אָמַר הָרוֹעֶה הַנֶּאֱמָן, מִכָּאן נוֹדָע אֵלּוּ דְּבָרִים
סְתוּמִים הֵם, וְצָרִיךְ לִפְתֹּחַ אוֹתָם לִפְנֵי הַחֲבֵרִים. אַבְרָהָם וְיִצְחָק שֶׁתִּקְּנוּ תְּפִלַּת שַׁחֲרִית
וּמִנְחָה, נֶאֱמַר עֲלֵיהֶם, (ישעיה מח) אַף יָדִי יָסְדָה אֶרֶץ - זֶה יִצְחָק. וִימִינִי טִפְּחָה
שָׁמָיִם - זֶה אַבְרָהָם. שֶׁהַדְּרָגוֹת שֶׁלָּהֶם חֶסֶד וָפַחַד, שֶׁנֶּאֱמַר עֲלֵיהֶם (שם סב) נִשְׁבַּע ה'
בִּימִינוֹ וּבִזְרוֹעַ עֻזּוֹ. אֵלּוּ שְׁתֵּי זְרוֹעוֹת הַמֶּלֶךְ, שֶׁהוּא יְהֹוָ"ה, הָעַמּוּד הָאֶמְצָעִי.</span>

<span dir="rtl">בתוך עשרת הספירות הקבליות, יש קישורים לאבות.</span>

<span dir="rtl">אברהם, כאמור, קשור למידת החסד (מצד ימין). יצחק למידת
הדין (מצד שמאל). יוסף למידת היסוד.</span>

<img src="../img/images-157/media/image1.jpeg"
style="width:4.51594in;height:8.75139in"
alt="ספירה (קבלה) – ויקיפדיה" />

<span dir="rtl">גרי צדק (כלומר, מתגיירים) היו בישראל בכל הדורות, ותמיד
התעוררו הבעיות של הניגוד בין היהדות האתנית, והיהדות הדתית תרבותית. בפרט,
נשאל הרמב"ם, אם מתגייר יכול להתפלל בנוסח "אבותינו...".</span>

<span dir="rtl">תשובתו של הרמב"ם למתגייר ברורה. אברהם הוא המגייר הגדול,
ולכן אביהם של המתגיירים.</span>

<u><span dir="rtl">שו"ת הרמב"ם - פאר הדור סימן קנח</span></u>

<span dir="rtl">ועיקר הדבר שאברהם אבינו הוא שלימד כל העם והשכילם,
והודיעם דת האמת, וייחודו של הקב"ה, וביעט בע"ז והפר עבודתם, והכניס בנים
רבים תחת כנפי השכינה, ולמדם והורם וצוה בניו ובני ביתו אחריו לשמור דרך
יי', כמו שכתוב בתורה "כי ידעתיו למען אשר יצוה את בניו ואת ביתו אחריו
ושמרו דרך ה'" וגומר.</span>

<span dir="rtl">לפיכך כל מי שנתגייר עד סוף כל הדורות, וכל המייחד שמו של
הקב"ה כמו שהוא כתוב בתורה, מתלמידיו של אברהם אבינו ע"ה הוא ובני ביתו הם
כלם, והוא החזיר אותם למוטב. כשם שהחזיר אנשי דורו בפיו ובלמודו כך החזיר
כל העתידים להתגייר בצוואתו שצוה את בניו ואת ביתו אחריו. **נמצא אברהם
אבינו ע"ה הוא אב לזרעו הכשרים ההולכים בדרכיו ואב לתלמידיו, והם כל גר
שיתגייר. לפיכך יש לך לומר אלהינו ואלהי אבותינו שאברהם ע"ה הוא
אביך.**</span>

<span dir="rtl">כלומר, אברהם אבינו הוא אבי האומה, לא ביולוגית אלא דתית
תרבותית. המורה הגדול.</span>

<span dir="rtl">העקדה מודגשת יותר ויותר בעקבות גזירות קשות וקידוש
השם.</span>

<span dir="rtl">המקור הקדום יותר של מרטיריות (עינויים ומוות על קידוש
השם), הוא, אולי ספר מקבים ד' המספר על גזירות אנטיוכוס. הספר נכתב מאוחר
יחסית לאירועי אנטיוכוס, ואולי כבר קשור בהשפעת הקנאות של סוף ימי הבית
השני, ואולי אפילו המרטיריות הנוצרית.</span>

<span dir="rtl">סיפור האשה ושבעת בניה המופיע שם, מסופר בגירסאות שונות
בספרות המדרשית. במדרש "איכה רבה" (כנראה מהמאה השביעית) הוא מקושר לעקדה
במפורש:</span>

<u><span dir="rtl">מדרש רבה איכה - פרשה א פסקה נ</span></u>

<span dir="rtl">...נפלה אמו עליו והיתה מחבקתו ומנשקתו ואמרה לו **בני לך
אצל אברהם אביכם** ואמור לו כך אמרה אמי: אל תזוח דעתך עליך ותאמר בניתי
מזבח והעליתי את יצחק בני. הרי אמנו בנתה שבעה מזבחות והעלתה שבעה בנים
ביום אחד. אתה נסיון ואני מעשה...</span>

<span dir="rtl">במחזור התפילות של ראש השנה ויום הכיפורים יש תפקיד חשוב
להזכרת עקדת יצחק, כסיבה לזכותם של ישראל לבקש סליחה וכפרה מאלוהי
ישראל.</span>

<span dir="rtl">וכך מסביר הרמב"ן, בפירושו על שתי מילים בספר
"ויקרא":</span>

<u><span dir="rtl">רמב"ן על ויקרא פרק כג פסוק כד</span></u>

<span dir="rtl">**זכרון תרועה** – פסוקי זכרונות ופסוקי שופרות, לזכור לכם
עקדת יצחק שקרב תחתיו איל.</span>

<span dir="rtl">תפיסה פילוסופית של אהדה לאברהם ההולך להקריב את בנו,
אנחנו מוצאים אצל הפילוסוף הדני, סרן קירקגור (נפטר ב 1855). הוא משתמש
בנושא העקדה להבהרת שיטתו הפילסופית.</span>

<span dir="rtl">קירקגור מבחין בין שלושה רבדים בתרבות האנושית: החומרי,
המוסרי, והדתי.</span>

<span dir="rtl">הדתי הוא הגבוה ביותר והוא גובר על המוסרי.</span>

<span dir="rtl">בספרו "חיל ורעדה" הוא מתאר את אברהם כ"אביר האמונה",
שבלילות מלאות לבטים מוסריים הוא מצליח **להשליט את האמונה הדתית על המוסר
האנושי**, וללכת לבצע את העקדה, המצווה עליו.</span>

<span dir="rtl">בצורה רכה יותר, ניתן לראות את ישעיהו ליבוביץ הולך בדרך
הזו, ומתאר את "עול מצוות" כקטגוריה בפני עצמה, מנותקת מהמוסר האנושי
חברתי, שגם הוא, כמובן, חשוב לו.</span>

<span dir="rtl">לעומת זה, רוב הפרשנים (בודאי הרמב"ם) נוטים לראות בדרישות
הדתיות כמגלמות את המוסר. הבעיה נוצרת כמובן, מכך שהדרישות הדתיות הן
שמרניות, ולכן, במידה שאינן מתפתחות בהתאם למוסר החברתי, נוצרת סתירה,
וצריך פרשנות נועזת, או, להיפך, מתפתלת, כדי להצדיק גישה המאחדת מוסר עם
דת.</span>

<span dir="rtl">בפרט, לגבי העקדה עצמה, פרשנויות דתיות רבות, רואות בפרשה
לא רק מבחן אמונה, אלא גם דרך להביע דווקא את התנגדות האל לקורבן אדם, שהיה
נהוג בחברות פגאניות.</span>

<span dir="rtl">בימינו ממשיכה העקדה לסמל את הקורבנות הלאומיים, אך מקידוש
השם, היא מתרחבת לנופלים במלחמות.</span>

<span dir="rtl">ביקורת על קידוש השם קיימת כבר אצל הרמב"ם. הוא לא מעודד
מוות במקום המרת דת, אלא ממליץ להיכנע ולהמיר (בזמנו, להתאסלם), ואחר כך
לנסות לברוח ולחזור.</span>

<span dir="rtl">היום, כמובן, מתרבה גם הביקורת על עצם הרעיון של הקרבה על
קידוש השם, ולפעמים גם ערעור או לפחות ביקורת על קורבנות במלחמות שאין בהן
הכרח.</span>

<span dir="rtl">כבר בימי הביניים מוצאים פיוט של פרשן לא ידוע המבקר את
העקידה:</span>

<img src="../img/images-157/media/image2.jpeg"
style="width:6.26806in;height:3.52578in" />

<span dir="rtl">מעניינת ונועזת ביותר, היא עמדתו של דוב אלבוים, שיצא מבית
דתי למרחב הפילוסופי.</span>

<span dir="rtl">הנה קטע מביקורתו על העקדה.</span>

<u><span dir="rtl">מדוע אין יותר שיחות בין אלוהים לאברהם לאחר
העקדה</span>? <span dir="rtl">– דוב אלבוים.</span></u>

<span dir="rtl"><u>מתוך אתר 929</u></span>

<span dir="rtl">אם אכן נכונה טענתם של כל הפרשנים בכל הדורות, שאת סיפור
העקדה צריך לקרוא כרגע הניצחון המלא של אברהם, שהצליח לעמוד בעשרה ניסיונות
גדולים וקשים, אם אכן צודקים כל המדרשים והדרשות שנכתבו על העקדה, ועקדת
יצחק היא מודל שאנחנו צריכם לחנך לאורו, אם כל זה נכון, אני לא מצליח להבין
מדוע מסתיר האל את פניו מאברהם שלאחר העקדה.</span>

<span dir="rtl">מדוע לאחר שנות חיים ארוכות שבהם אברהם מנהל דיאלוג עם
אלוהים, פתאום הדיאלוג הזה נפסק לחלוטין. פתאום אין התגלויות בלילות של
חשכה כמו ב"ברית בין הבתרים", פתאום האל לא מתייעץ עוד עם אברהם לפני שהוא
משמיד כמה ערים חוטאות. שום כלום.</span>

<span dir="rtl">......</span>

<span dir="rtl">האם לא נכון להציג כאן אופציה פרשנית אחרת, מאוד שונה מאלף
אלפי הפירושים והמדרשים? האם לא ראוי להציג אפשרות פרשנית שבה אברהם איננו
עומד בניסיון, אלא נכשל בו באופן ברור? כי אם אנו מסכימים להעלות אפשרות
שכזו על דעתנו, אפשר לאור זאת להבין מדוע לא מתרחשת יותר שיחה בין האל
לאברהם.</span>

<span dir="rtl">ייתכן שהנסיון הוא בעצם הפוך לגמרי – האם אברהם ישכיל
לצעוק לעבר האלוהים: "איך אתה מבקש ממני בקשה כזו – לרצוח את בני על לא
עוול בכפו?" אולי הניסיון שמנסה האל הוא לבדוק עד כמה האמונה של אברהם היא
אמונה שיש בה ביקורת או שזו אמונה תמימה ואוטומטית? אולי האל ניסה לבדוק
האם גם כאן אברהם יצעק לו: "השופט כל הארץ לא יעשה משפט?!" כמו שצעק כאשר
ניסה למנוע את החרבת סדום שבתוכה ישב אחיינו, לוט.</span>

<span dir="rtl">.... ייתכן שהאל קיווה שהנה הוא מצא אדם אחד שיכול להיות
פרטנר אמיתי, שיכול לצעוק עליו כשהוא טועה (כפי שעשה פעם בהקשר לסדום, וכמו
שעשה משה רבנו לאחר סיפור עגל הזהב), אבל הפעם אברהם לא הצליח לעמוד
בניסיון הקשה הזה</span>.

<span dir="rtl">עמדה הפוכה מביע הרב יעקב אריאל, שהיה רבה של רמת גן, ובעל
עמדות של הציונות הדתית המתנחלת.</span>

<span dir="rtl"><u>עקדת יצחק בפרספקטיבה של דורות – יעקב אריאל</u></span>

<span dir="rtl"><u>אתר 929</u></span>

**<span dir="rtl">.....</span>**

**<span dir="rtl">ההלכה</span>**

<span dir="rtl">ההלכה רואה בעקדת יצחק ערך נשגב. היא המליצה לומר את העקדה
כל יום. השופר, לדעת הרמב"ם חייב להיות מאיל דווקא. נוסחה ברכה מיוחדת
לסיומה של תפילת הזכרונות במוסף של ר"ה: **וַעֲקֵדַת יִצְחָק, לְזַרְעוֹ הַיּוֹם בְּרַחֲמִים
תִּזְכֹּר**.</span>

<span dir="rtl">והרמב"ם בהלכות בית הבחירה פרק ב: **ומסורת ביד הכל שהמקום
שבנה בו דוד ושלמה המזבח בגורן ארונה הוא המקום שבנה בו אברהם המזבח ועקד
עליו יצחק.**</span>

<span dir="rtl">ההלכה קבעה את עקדת יצחק **כערך מוסרי נעלה**. והלכה זו
מחייבת את כל בני אברהם להתייחס אל המעשה בהתאם. אומנם שערי פרשנות לא
ננעלו ויכול אדם לפרש פסוק כהבנתו, כל עוד אינו מסלף את התפיסה הכללית של
התנך. והתנך הוא ספר הספרים של עם ישראל, עם הספר. הוא שהבין והפנים אותו.
מי שאינו מפרש את התנך ברוח זו אינו מפרש תנך. עבורו זה קטע ספרותי קדום
שרק דמיון חיצוני ומקרי בינו לבין התנך. בכל מקרה אין אדם רשאי לנקוט עמדה
בניגוד מוחלט להלכה.  
\[האם זו ביקורת על דוב אלבוים?\]</span>

<span dir="rtl">.....</span>

**<span dir="rtl">המהפך האידיאולוגי</span>**

<span dir="rtl">בראשית דרכה של ההתיישבות החדשה בארץ התייחסה החברה
הישראלית אל הקרבנות שנפלו לצערנו, כעל נעקדים על המזבח. **היא המשיכה את
הראייה המוסרית של מורשת ישראל.** בתקופה האחרונה התהפך הגלגל. לנגד עינינו
מתחוללת מהפכה ערכית. העקדה הפכה מטרה לחיצי לעג ובקורת. הולכת ומשתלטת
תפיסה פרטנית המעמידה את הפרט במרכז. הפרט נותק מהכלל ולכן אינו מסוגל
לראות בהקרבת הפרט למען הכלל ערך. הצורך של "טוב לחיות בעד עצמנו" החליף את
הערך "טוב למות בעד ארצנו". באווירה כזו העקדה הופכת למעשה "לא מוסרי"
כביכול. העקדה המכריזה עקרון הפוך מציקה לבן דורנו המבולבל, כי היא תובעת
ממנו ראיה מוסרית נעלה יותר.</span>

<span dir="rtl">על העקדה נכתבו יצירות רבות מאוד בספרות החדשה, וכהדיוט
בנושא זה איני יכול לומר הרבה. הבאתי את שירו המפעים של חיים גורי. משורר
שאינו אומר מילה רעה על איש, אך מתאר את העולם בצורה מרתקת.</span>

<span dir="rtl"><u>ירושה – חיים גורי.</u></span>

<span dir="rtl">האיל בא אחרון</span>.  
<span dir="rtl">ולא ידע אברהם כי הוא</span>  
<span dir="rtl">משיב לשאלת הילד</span>,  
<span dir="rtl">ראשית אונו בעת יומו ערב</span>.  
  
<span dir="rtl">נשא ראשו השב</span>  
<span dir="rtl">בראותו כי לא חלם חלום</span>  
<span dir="rtl">והמלאך ניצב</span>-  
<span dir="rtl">נשרה מאכלת מידו</span>.  
  
<span dir="rtl">הילד שהותר מאסוריו</span>  
<span dir="rtl">ראה את גב אביו</span>.  
  
<span dir="rtl">יצחק, כמסופר, לא הועלה קורבן</span>.  
<span dir="rtl">הוא חי ימים רבים</span>,  
<span dir="rtl">ראה בטוב, עד אור עיניו כהה</span>.  
  
<span dir="rtl">אבל את השעה ההיא הוא הוריש לצאצאיו</span>.  
<span dir="rtl">הם נולדים</span>  
<span dir="rtl">ומאכלת בליבם</span>.

<span dir="rtl">ונסיים בקצרה על דמותו של אברהם בדתות המונותיאיסטיות
האחרות.</span>

<span dir="rtl"><u>אברהם אבינו באסלאם.</u></span>

<span dir="rtl">הקוראן, והמסורת המוסלמית בכללה, ניזונים, בין השאר,
מהתנ"ך, וגם ממדרשים מאוחרים לתנ"ך. בפרט, נכנסו למסורת זו המדרשים המתארים
את אברהם כמנפץ אלילים, ונלחם על ייחודו של האל, ערך חשוב ביותר לאסלאם עד
היום.</span>

<span dir="rtl">בקוראן הוא מכונה "חליל אללה", כלומר, ידיד האל, ועל שמו
שמה של העיר חברון "אלחליל".</span>

<span dir="rtl">בגלגולו המוסלמי, הוא מגיע, יחד עם בנו ישמעאל עד מֶכּה,
ובונה שם את הכעבה.</span>

<span dir="rtl">העקדה מוזכרת בקוראן בלי שם הבן, אך בפרשנות המאוחרת
ישמעאל הוא הנעקד.</span>

<span dir="rtl"><u>אברהם בנצרות</u></span>

<span dir="rtl">זה, כמובן, סיפור ארוך....</span>

<span dir="rtl">בקיצור נמרץ, אברהם מופיע בבשורות הראשונות כ"אברהם אבינו"
בתורה, מפני שראשית הנצרות בין היהודים.</span>

<span dir="rtl">אבל פאולוס, המייסד של הנצרות האוניברסלית, זו המוותרת על
המצוות ומדגישה את האמונה, משתמש בפרשנות אלגורית (ולמעשה, גישתו לא רחוקה
מזו של הרמב"ם, ורק בכיוון הפוך). יש בשר, ויש רוח.</span>

<span dir="rtl"><u>קטע מ"האיגרת אל הגלטים" פרק ד'</u></span>

<span dir="rtl">כִּי כָתוּב שְׁנֵי בָנִים הָיוּ לְאַבְרָהָם הָאֶחָד מִן־הָאָמָה וְהַשֵּׁנִי
מִן־הַחָפְשִׁיָּה׃</span>  
<span dir="rtl">וּבֶן־הָאָמָה נוֹלַד לְפִי הַבָּשָׂר וּבֶן־הַחָפְשִׁיָּה עַל־פִּי הַהַבְטָחָה׃</span>  
<span dir="rtl">וְהַדְּבָרִים הֵם מָשָׁל כִּי אֵלֶּה הֵן שְׁתֵּי הַבְּרִיתוֹת הָאַחַת מִן־הַר סִינַי
הַיּוֹלֶדֶת לְעַבְדוּת, וְהִיא הָגָר׃</span>  
<span dir="rtl">כִּי־סִינַי הוּא הַר בַּעֲרָב וְהוּא כְּנֶגֶד יְרוּשָׁלַיִם שֶׁל־עַתָּה, כִּי־בְעַבְדוּת
הִיא עִם־בָּנֶיהָ׃</span>  
<span dir="rtl">אֲבָל יְרוּשָׁלַיִם לְמַעְלָה חָפְשִׁיָּה הִיא וְהִיא אֵם כֻּלָּנוּ׃</span>  
<span dir="rtl">כִּי כָתוּב רָנִּי עֲקָרָה לֹא יָלָדָה פִּצְחִי רִנָּה וְצַהֲלִי לֹא־חָלָה כִּי רַבִּים
בְּנֵי־שׁוֹמֵמָה מִבְּנֵי בְעוּלָה׃</span>  
**<span dir="rtl">וַאֲנַחְנוּ אֶחָי הִנְנוּ כְיִצְחָק בְּנֵי הַהַבְטָחָה׃</span>**  
<span dir="rtl">וְכַאֲשֶׁר רָדַף אָז הַנּוֹלָד לְפִי־הַבָּשָׂר אֶת־הַנּוֹלָד לְפִי הָרוּחַ כֵּן־גַּם־עָתָּה׃
\[רדיפות הנוצרים בזמנו\]</span>  
<span dir="rtl">וְהַכָּתוּב מַה־הוּא אֹמֵר? גָּרֵשׁ הָאָמָה וְאֶת־בְּנָהּ כִּי לֹא יִירַשׁ בֶּן־הָאָמָה
עִם בֶּן־הַחָפְשִׁיָּה׃</span>  
**<span dir="rtl">עַל־כֵּן אֶחָי לֹא־בְנֵי הָאָמָה אֲנַחְנוּ כִּי אִם־בְּנֵי הַחָפְשִׁיָּה׃</span>**

<span dir="rtl">אברהם אבינו הוליד את המשועבדים (בני האמה, הנולדים לפי
הבשר) ואת החופשיים (הנולדים על פי ההבטחה, כלומר הרוח).</span>

<span dir="rtl">אנחנו, הנוצרים, לא משועבדים (למצוות) אנחנו החופשיים,
ירושלים של מעלה, החפשיה, היא אמנו, ויצחק שהוא בן ההבטחה (הצד הרוחני של
אברהם), הוא אבינו.</span>

<span dir="rtl">עד כאן גלגול נשמתו של אברהם אבינו, שלא רק התגלגלה, אלא
גם התפצלה, ומוסיפה להתפצל ולהתגלגל עד ימינו, ועוד נכונו לה גדולות
ונצורות.</span>
