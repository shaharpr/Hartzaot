<span dir="rtl"><u>גלגול נשמות – רחל אמנו</u></span>

<span dir="rtl">רחל אמנו היא דמות המופיעה בסיפור ריאלי (חסר ניסים) עם
פרטים רבים.</span>

<u><span dir="rtl">ספר בראשית פרק כט</span></u>

<span dir="rtl">(ט) עוֹדֶנּוּ מְדַבֵּר עִמָּם וְרָחֵל בָּאָה עִם הַצֹּאן אֲשֶׁר לְאָבִיהָ כִּי רֹעָה
הִוא</span>:

<span dir="rtl">(י) וַיְהִי כַּאֲשֶׁר רָאָה יַעֲקֹב אֶת רָחֵל בַּת לָבָן אֲחִי אִמּוֹ וְאֶת צֹאן לָבָן
אֲחִי אִמּוֹ וַיִּגַּשׁ יַעֲקֹב וַיָּגֶל אֶת הָאֶבֶן מֵעַל פִּי הַבְּאֵר וַיַּשְׁקְ אֶת צֹאן לָבָן אֲחִי
אִמּוֹ</span>:

<span dir="rtl">(יא) וַיִּשַּׁק יַעֲקֹב לְרָחֵל וַיִּשָּׂא אֶת קֹלוֹ וַיֵּבְךְּ</span>:

<span dir="rtl">(יב) וַיַּגֵּד יַעֲקֹב לְרָחֵל כִּי אֲחִי אָבִיהָ הוּא וְכִי בֶן רִבְקָה הוּא וַתָּרָץ
וַתַּגֵּד לְאָבִיהָ:</span>

<u><span dir="rtl">ספר בראשית פרק כט</span></u>

<span dir="rtl">(יח) וַיֶּאֱהַב יַעֲקֹב אֶת רָחֵל וַיֹּאמֶר אֶעֱבָדְךָ שֶׁבַע שָׁנִים בְּרָחֵל בִּתְּךָ
הַקְּטַנָּה</span>:

<span dir="rtl">(יט) וַיֹּאמֶר לָבָן טוֹב תִּתִּי אֹתָהּ לָךְ מִתִּתִּי אֹתָהּ לְאִישׁ אַחֵר שְׁבָה
עִמָּדִי</span>:

<span dir="rtl">(כ) וַיַּעֲבֹד יַעֲקֹב בְּרָחֵל שֶׁבַע שָׁנִים וַיִּהְיוּ בְעֵינָיו כְּיָמִים אֲחָדִים
בְּאַהֲבָתוֹ אֹתָהּ</span>:

<span dir="rtl">(כא) וַיֹּאמֶר יַעֲקֹב אֶל לָבָן הָבָה אֶת אִשְׁתִּי כִּי מָלְאוּ יָמָי וְאָבוֹאָה
אֵלֶיהָ</span>:

<span dir="rtl">(כב) וַיֶּאֱסֹף לָבָן אֶת כָּל אַנְשֵׁי הַמָּקוֹם וַיַּעַשׂ מִשְׁתֶּה</span>:

<span dir="rtl">(כג) וַיְהִי בָעֶרֶב וַיִּקַּח אֶת לֵאָה בִתּוֹ וַיָּבֵא אֹתָהּ אֵלָיו וַיָּבֹא
אֵלֶיהָ</span>:

<span dir="rtl">(כד) וַיִּתֵּן לָבָן לָהּ אֶת זִלְפָּה שִׁפְחָתוֹ לְלֵאָה בִתּוֹ שִׁפְחָה</span>:

<span dir="rtl">(כה) וַיְהִי בַבֹּקֶר וְהִנֵּה הִוא לֵאָה וַיֹּאמֶר אֶל לָבָן מַה זֹּאת עָשִׂיתָ לִּי
הֲלֹא בְרָחֵל עָבַדְתִּי עִמָּךְ וְלָמָּה רִמִּיתָנִי:</span>

<u><span dir="rtl">ספר בראשית פרק ל</span></u>

<span dir="rtl">(א) וַתֵּרֶא רָחֵל כִּי לֹא יָלְדָה לְיַעֲקֹב וַתְּקַנֵּא רָחֵל בַּאֲחֹתָהּ וַתֹּאמֶר אֶל
יַעֲקֹב הָבָה לִּי בָנִים וְאִם אַיִן מֵתָה אָנֹכִי:</span>

<u><span dir="rtl">ספר בראשית פרק ל</span></u>

<span dir="rtl">(יד) וַיֵּלֶךְ רְאוּבֵן בִּימֵי קְצִיר חִטִּים וַיִּמְצָא דוּדָאִים בַּשָּׂדֶה וַיָּבֵא
אֹתָם אֶל לֵאָה אִמּוֹ וַתֹּאמֶר רָחֵל אֶל לֵאָה תְּנִי נָא לִי מִדּוּדָאֵי בְּנֵךְ</span>:

<span dir="rtl">(טו) וַתֹּאמֶר לָהּ הַמְעַט קַחְתֵּךְ אֶת אִישִׁי וְלָקַחַת גַּם אֶת דּוּדָאֵי בְּנִי
וַתֹּאמֶר רָחֵל לָכֵן יִשְׁכַּב עִמָּךְ הַלַּיְלָה תַּחַת דּוּדָאֵי בְנֵךְ</span>:

<span dir="rtl">(טז) וַיָּבֹא יַעֲקֹב מִן הַשָּׂדֶה בָּעֶרֶב וַתֵּצֵא לֵאָה לִקְרָאתוֹ וַתֹּאמֶר אֵלַי
תָּבוֹא כִּי שָׂכֹר שְׂכַרְתִּיךָ בְּדוּדָאֵי בְּנִי וַיִּשְׁכַּב עִמָּהּ בַּלַּיְלָה הוּא:</span>

<u><span dir="rtl">ספר בראשית פרק ל</span></u>

<span dir="rtl">(כב) וַיִּזְכֹּר אֱלֹהִים אֶת רָחֵל וַיִּשְׁמַע אֵלֶיהָ אֱלֹהִים וַיִּפְתַּח אֶת
רַחְמָהּ</span>:

<span dir="rtl">(כג) וַתַּהַר וַתֵּלֶד בֵּן וַתֹּאמֶר אָסַף אֱלֹהִים אֶת חֶרְפָּתִי</span>:

<span dir="rtl">(כד) וַתִּקְרָא אֶת שְׁמוֹ יוֹסֵף לֵאמֹר יֹסֵף יְהֹוָה לִי בֵּן אַחֵר:</span>

<u><span dir="rtl">ספר בראשית פרק לא</span></u>

<span dir="rtl">(כה) וַיַּשֵּׂג לָבָן אֶת יַעֲקֹב וְיַעֲקֹב תָּקַע אֶת אָהֳלוֹ בָּהָר וְלָבָן תָּקַע אֶת
אֶחָיו בְּהַר הַגִּלְעָד</span>:

<span dir="rtl">(כו) וַיֹּאמֶר לָבָן לְיַעֲקֹב מֶה עָשִׂיתָ וַתִּגְנֹב אֶת לְבָבִי וַתְּנַהֵג אֶת בְּנֹתַי
כִּשְׁבֻיוֹת חָרֶב</span>:

<span dir="rtl">......</span>

<span dir="rtl">(ל) וְעַתָּה הָלֹךְ הָלַכְתָּ כִּי נִכְסֹף נִכְסַפְתָּה לְבֵית אָבִיךָ **לָמָּה גָנַבְתָּ אֶת
אֱלֹהָי**</span>:

<span dir="rtl">(לא) וַיַּעַן יַעֲקֹב וַיֹּאמֶר לְלָבָן כִּי יָרֵאתִי כִּי אָמַרְתִּי פֶּן תִּגְזֹל אֶת
בְּנוֹתֶיךָ מֵעִמִּי</span>:

<span dir="rtl">(לב) **עִם אֲשֶׁר תִּמְצָא אֶת אֱלֹהֶיךָ לֹא יִחְיֶה** נֶגֶד אַחֵינוּ הַכֶּר לְךָ
מָה עִמָּדִי וְקַח לָךְ וְלֹא יָדַע יַעֲקֹב כִּי **רָחֵל גְּנָבָתַם**</span>:

<span dir="rtl">(לג) וַיָּבֹא לָבָן בְּאֹהֶל יַעֲקֹב וּבְאֹהֶל לֵאָה וּבְאֹהֶל שְׁתֵּי הָאֲמָהֹת וְלֹא
מָצָא וַיֵּצֵא מֵאֹהֶל לֵאָה וַיָּבֹא בְּאֹהֶל רָחֵל</span>:

<span dir="rtl">(לד) וְרָחֵל לָקְחָה אֶת הַתְּרָפִים וַתְּשִׂמֵם בְּכַר הַגָּמָל וַתֵּשֶׁב עֲלֵיהֶם וַיְמַשֵּׁשׁ
לָבָן אֶת כָּל הָאֹהֶל וְלֹא מָצָא:</span>

<span dir="rtl">(לה) וַתֹּאמֶר אֶל אָבִיהָ אַל יִחַר בְּעֵינֵי אֲדֹנִי כִּי לוֹא אוּכַל לָקוּם
מִפָּנֶיךָ כִּי דֶרֶךְ נָשִׁים לִי וַיְחַפֵּשׂ וְלֹא מָצָא אֶת הַתְּרָפִים:</span>

<u><span dir="rtl">ספר בראשית פרק לה</span></u>

<span dir="rtl">(טז) וַיִּסְעוּ מִבֵּית אֵל וַיְהִי עוֹד כִּבְרַת הָאָרֶץ לָבוֹא אֶפְרָתָה וַתֵּלֶד
רָחֵל וַתְּקַשׁ בְּלִדְתָּהּ</span>:

<span dir="rtl">(יז) וַיְהִי בְהַקְשֹׁתָהּ בְּלִדְתָּהּ וַתֹּאמֶר לָהּ הַמְיַלֶּדֶת אַל תִּירְאִי כִּי גַם זֶה
לָךְ בֵּן</span>:

<span dir="rtl">(יח) וַיְהִי בְּצֵאת נַפְשָׁהּ כִּי מֵתָה וַתִּקְרָא שְׁמוֹ בֶּן אוֹנִי וְאָבִיו קָרָא
לוֹ בִנְיָמִין</span>:

<span dir="rtl">(יט) וַתָּמָת רָחֵל וַתִּקָּבֵר בְּדֶרֶךְ אֶפְרָתָה הִוא בֵּית לָחֶם</span>:

<span dir="rtl">(כ) וַיַּצֵּב יַעֲקֹב מַצֵּבָה עַל קְבֻרָתָהּ הִוא מַצֶּבֶת קְבֻרַת רָחֵל **עַד
הַיּוֹם**:</span>

<span dir="rtl">רחל של ספר בראשית היא דמות מאוד עשירה, מאוד מגוונת, וכמו
הרבה דמויות בכל סיפורי יעקב ויוסף, היא דמות ריאלית ולאו דווקא אידיאלית.
בוודאי לא סטריאוטיפית.</span>

<span dir="rtl">פגישתה עם יעקב היא מעין אהבה ממבט ראשון.</span>

<span dir="rtl">יעקב מנשק אותה, דבר המהווה בעייה לשומרי המצוות עד היום
הזה... (התירוץ המקובל הוא שהיא הייתה קרובתו, בת דודו, אבל יש ויכוח אם
מותר לנשק בת דוד).</span>

<span dir="rtl">רחל היא עקרה, כמו רוב האמהות החשובות במקרא. עקרה שלבסוף
יולדת. אך כעקרה היא ממורמרת, ולבסוף מנסה את מזלה בעזרת הדודאים, צמח
שהאמינו שהוא תורם לפריון. כנראה שהצליחה, למרות שהמדרש טוען, שדווקא לאה,
שקיבלה עוד לילה עם יעקב תמורת הדודאים, ילדה את בנה החמישי...</span>

<span dir="rtl">רחל גונבת את התרפים (פסלי אלילים קטנים) מאביה, גם בלי
ידיעת יעקב, ומצליחה להחביא אותם ממנו. בעיה לפרשנים (לגניבות כבר התרגלנו,
אבל לאלילים...).</span>

<span dir="rtl">רחל יולדת את יוסף (בעזרת הדודאים?), ובדרך חזרה לארץ
ישראל, היא יולדת את בנימין ומתה בלידה. היא היחידה מקרב ארבעת האמהות שלא
נקברת במערכת המכפלה (השפחות, כמובן, אינן נחשבות) אבל, דווקא קברה נזכר
בתנ"ך מעבר לספר בראשית, ומערת המכפלה אינה נזכרת עד התקופה הביזנטית. גם
הביטוי "עד היום", מראה שהכותב, שכתב את הדברים בוודאי בימי ממלכת ישראל או
יהודה, אם לא מאוחר יותר, בימי הבית השני, ידע מסורת על מקום הקבר.</span>

<span dir="rtl">מבחינת ההיגיון הפשוט, הלא דתי, ברור שרחל היא דמות השייכת
למסורת ממלכת ישראל, הצפונית, יחד עם כל משפחת יעקב, שהרי היא אמם של יוסף
ובנימין, וסבתם של אפרים ומנשה (ואפרים היה השבט המרכזי בממלכה הצפונית).
אבל, הצטרפותו המאוחרת של שבט בנימין לממלכת יהודה, אולי מסבכת את
המצב...</span>

<span dir="rtl">המספר לא דן אותה, לא לזכות ולא לחובה.</span>

<span dir="rtl">רחל עולה לגדולה במסורת שלנו, מן הסתם, לא בגלל סיפורים
אלה, אלא בזכות ירמיהו הנביא.</span>

<span dir="rtl">בכלל, בניגוד לדמויות רבות מספר בראשית, שנזכרות רק כסמלים
בדרך כלל, רחל נזכרת שלוש פעמים בתנ"ך לאחר ספר בראשית.</span>

<span dir="rtl">פעם אחת בברכה:</span>

<u><span dir="rtl">ספר רות פרק ד</span></u>

<span dir="rtl">(יא) וַיֹּאמְרוּ כָּל הָעָם אֲשֶׁר בַּשַּׁעַר וְהַזְּקֵנִים עֵדִים יִתֵּן יְהֹוָה אֶת
הָאִשָּׁה הַבָּאָה אֶל בֵּיתֶךָ **כְּרָחֵל וּכְלֵאָה** אֲשֶׁר בָּנוּ שְׁתֵּיהֶם אֶת בֵּית יִשְׂרָאֵל וַעֲשֵׂה חַיִל
בְּאֶפְרָתָה וּקְרָא שֵׁם בְּבֵית לָחֶם:</span>

<span dir="rtl">הברכה מעניינת, לא רק מפני הקדמת רחל ללאה, למרות שמדובר
על בית לחם יהודה, אלא מפני ששתיהם "בנו את בית ישראל". כלומר, ישראל כאן
מאוחדת וכוללת את יהודה, וכנראה המגילה נכתבה בימי הבית השני. (מובן,
שמבחינה מסורתית ניתן לומר, שהתקופה היא תקופת דוד או שלמה).</span>

<span dir="rtl">בספר שמואל נזכר קבר רחל כבדרך אגב:</span>

<u><span dir="rtl">ספר שמואל א פרק י</span></u>

<span dir="rtl">(ב) בְּלֶכְתְּךָ הַיּוֹם מֵעִמָּדִי וּמָצָאתָ שְׁנֵי אֲנָשִׁים עִם קְבֻרַת רָחֵל בִּגְבוּל
בִּנְיָמִן בְּצֶלְצַח וְאָמְרוּ אֵלֶיךָ נִמְצְאוּ הָאֲתֹנוֹת אֲשֶׁר הָלַכְתָּ לְבַקֵּשׁ וְהִנֵּה נָטַשׁ אָבִיךָ אֶת דִּבְרֵי
הָאֲתֹנוֹת וְדָאַג לָכֶם לֵאמֹר מָה אֶעֱשֶׂה לִבְנִי:</span>

<span dir="rtl">המקום ידוע אז, ואשר למיקום עצמו, נראה אחר כך.</span>

<span dir="rtl">וכמובן, נבואת ירמיהו, המתייחס אליה כדמות חיה:</span>

<u><span dir="rtl">ספר ירמיה פרק לא</span></u>

<span dir="rtl">(יד) כֹּה אָמַר יְהֹוָה קוֹל בְּרָמָה נִשְׁמָע נְהִי בְּכִי תַמְרוּרִים רָחֵל מְבַכָּה
עַל בָּנֶיהָ מֵאֲנָה לְהִנָּחֵם עַל בָּנֶיהָ כִּי אֵינֶנּוּ</span>:

<span dir="rtl">(טו) כֹּה אָמַר יְהֹוָה מִנְעִי קוֹלֵךְ מִבֶּכִי וְעֵינַיִךְ מִדִּמְעָה כִּי יֵשׁ שָׂכָר
לִפְעֻלָּתֵךְ נְאֻם יְהֹוָה וְשָׁבוּ מֵאֶרֶץ אוֹיֵב:</span>

<span dir="rtl">עד כאן, במקרא.</span>

<span dir="rtl">במדרשים רחל היא צדיקה גדולה.</span>

<span dir="rtl">חלק מהמדרשים ממלאים את "החור" הבולט, של ליל הכלולות של
יעקב, שלא מרגיש שמחליפים לו אשה. המדרש משתף את רחל בתרגיל הרמיה של לבן,
אך מתוך מניעים מוסריים עילאיים.</span>

<u><span dir="rtl">מדרש רבה בראשית - פרשה עג פסקה ד</span></u>

<span dir="rtl">(ד) ויזכור אלהים את רחל. מה זכירה זכר לה? שתיקתה לאחותה.
בשעה שהיו נותנין לו את לאה היתה יודעת ושותקת.</span>

<span dir="rtl">אבל היא לא רק ידעה ושתקה... היא אפילו סייעה למעשה
המרמה.</span>

<span dir="rtl">ננסה להבין את הארמית בקטע הבא...</span>

<u><span dir="rtl">תלמוד בבלי מסכת בבא בתרא דף קכג/א</span></u>

<span dir="rtl">אמרה ליה \[רחל\]: אין מיהו אבא רמאה הוא ולא יכלת
ליה.</span>

<span dir="rtl">אמר לה: מאי רמאותיה?</span>

<span dir="rtl">אמרה ליה: אית לי אחתא דקשישא מינאי, ולא מנסבא לי
מקמה.</span>

<span dir="rtl">אמר לה: אחיו אני ברמאות \[א"ל\] ומי שרי להו לצדיקי
לסגויי ברמאותא, "אין עם נבר תתנבר ועם עקש תתפל". מסר לה סימנין. \[קוד,
סיסמה...\]</span>

<span dir="rtl">כי קא מעיילי לה ללאה, סברה השתא מיכספא אחתאי, מסרתינהו
ניהלה.</span>

<span dir="rtl">והיינו דכתיב: "ויהי בבקר והנה היא לאה" מכלל דעד השתא לאו
לאה היא, אלא מתוך סימנים שמסר לה יעקב לרחל ומסרתה ללאה, לא הוה ידע לה עד
ההיא שעתא.</span>

<span dir="rtl">וכרגיל, אנחנו תובעים מאלוהים שירחם עלינו בזכות אבותינו
ואמהותינו הצדיקים.</span>

<span dir="rtl">ובאיכה רבה היא לא מסתפקת במסירת הסימנים הסודיים שבינה
ובין יעקב...</span>

<u><span dir="rtl">מדרש רבה איכה - הקדמה פסקה כד</span></u>

<span dir="rtl">באותה שעה קפצה רחל אמנו לפני הקב"ה ואמרה: רבש"ע, גלוי
לפניך שיעקב עבדך אהבני אהבה יתירה ועבד בשבילי לאבא שבע שנים, וכשהשלימו
אותן שבע שנים והגיע זמן נשואי לבעלי יעץ אבי להחליפני לבעלי, בשביל אחותי.
והוקשה עלי הדבר עד מאד כי נודעה לי העצה, והודעתי לבעלי, ומסרתי לו סימן
שיכיר ביני ובין אחותי כדי שלא יוכל אבי להחליפני. ולאחר כן נחמתי בעצמי
וסבלתי את תאותי, ורחמתי על אחותי שלא תצא לחרפה, ולערב חלפו אחותי לבעלי
בשבילי ומסרתי לאחותי כל הסימנין שמסרתי לבעלי, כדי שיהא סבור שהיא רחל.
ולא עוד אלא **שנכנסתי תחת המטה** שהיה שוכב עם אחותי והיה מדבר עמה והיא
שותקת ואני משיבתו על כל דבר ודבר כדי שלא יכיר לקול אחותי. וגמלתי חסד עמה
ולא קנאתי בה ולא הוצאתיה לחרפה.</span>

<span dir="rtl">ומה אני שאני בשר ודם עפר ואפר לא קנאתי לצרה שלי ולא
הוצאתיה לבושה ולחרפה, ואתה מלך חי וקיים רחמן, מפני מה קנאת לעבודת כוכבים
שאין בה ממש והגלית בני ונהרגו בחרב ועשו אויבים בם כרצונם.</span>

<span dir="rtl">מיד נתגלגלו רחמיו של הקדוש ברוך הוא ואמר: בשבילך רחל אני
מחזיר את ישראל למקומן. הדא הוא דכתיב (ירמיה ל"א) כה אמר ה' קול ברמה נשמע
נהי בכי תמרורים רחל מבכה על בניה מאנה להנחם על בניה כי איננו וכתיב (שם)
כה אמר ה' מנעי קולך מבכי ועיניך מדמעה כי יש שכר לפעולתך וגו' וכתיב (שם)
ויש תקוה לאחריתך נאם ה' ושבו בנים לגבולם:</span>

<span dir="rtl">אבל יש עוד בעייה עם רחל... למה גנבה רחל תרפים מאביה? את
אלוהיו, כלומר, אליליו? הייתכן?</span>

<u><span dir="rtl">רש"י על בראשית פרק לא פסוק יט</span></u>

<span dir="rtl">ותגנב רחל את התרפים - להפריש את אביה מע"א נתכוונה
(ב"ר):</span>

<u><span dir="rtl">רבנו חננאל על בראשית פרק לא פסוק יט</span>
<span dir="rtl">(פרשן איטלקי, שקדם לרש"י הצרפתי. נפטר בשנת
1055).</span></u>

<span dir="rtl">ותגנוב רחל את התרפים אשר לאביה. גנבה אותם כדי שיחזור בו
ושיאמר אלוהים הגנוב אין בו ממש.</span>

<u><span dir="rtl">אבן עזרא על בראשית פרק לא פסוק יט</span>
<span dir="rtl">(קצת יותר ביקורתי)</span></u>

<span dir="rtl">...... \[לאחר הסבר על מהות התרפים\]... ויש אומרים שרחל
גנבתם לבטל עבודת כוכבי' מאביה ואילו היה כן למה הוליכה אותם עמה ולא טמנם
בדרך. והקרוב שהיה לבן אבהדדע מזלות, ופחדה שאביה יסתכל במזלות לדעת אי זה
דרך ברחו:</span>

<span dir="rtl">ראב"ע הוא פרשן רציונלי, אבל, מצד שני יש לו אמונה מסוימת
באסטרולוגיה.</span>

<u><span dir="rtl">רשב"ם על בראשית פרק לא פסוק יט</span></u>

<span dir="rtl">(יט) ותגנוב רחל את התרפים - שלא יגידו ויודיעו ללבן כי
רוצה יעקב לברוח כענין שנאמר "אין אפוד ותרפים כי התרפים דברו און". רגילים
היו לקסום בהם:</span>

<span dir="rtl">למרות הכוונות הטובות, מותה של רחל מיוחס לגניבה, מפני
שיעקב אומר ללבן שאם ימצא את התרפים אצל מישהו, הוא לא יחיה..</span>

<u><span dir="rtl">רש"י על בראשית פרק לא פסוק לב</span></u>

<span dir="rtl">(לב) לא יחיה - ומאותה קללה מתה רחל בדרך (ב"ר):</span>

<span dir="rtl">בקבלה רחל מזוהה עם ספירת מלכות, שהיא השכינה, שהיא כנסת
ישראל.... כמו כל הספירות שיש להם זיהויים שונים ולא תמיד חד
משמעיים.</span>

<span dir="rtl">ספירת מלכות, היא הנמוכה ביותר בעשרת הספירות, והיא מייצגת
את עם ישראל ואת בריתו עם האל. המוטיבציה לייחוס רחל לספירה זו היא, כמובן,
נבואת ירמיהו.</span>

<span dir="rtl"><u>זוהר מנוקד, תרגום, חלק א דף ר"ג/א‏</u></span>

<span dir="rtl">"מַה לָּךְ אֵפוֹא כִּי עָלִית כֻּלָּךְ לַגַּגּוֹת" \[ישעיהו כ"ב א'\], שֶׁהֲרֵי
כְּשֶׁנֶּחֱרַב הַמִּקְדָּשׁ, **הַשְּׁכִינָה בָּאָה וְעָלְתָה לְכָל אוֹתָם הַמְּקוֹמוֹת שֶׁהָיָה בָהֶם מְדוֹרָהּ
בָּרִאשׁוֹנָה, וְהָיְתָה בּוֹכָה עַל בֵּית מְדוֹרָהּ, וְעַל יִשְׂרָאֵל שֶׁהָלְכוּ לַגָּלוּת,** וְעַל כָּל אוֹתָם
הַחֲסִידִים וְהַצַּדִּיקִים שֶׁהָיוּ שָׁם וְנֶאֶבְדוּ. וּמִנַּיִן לָנוּ? שֶׁכָּתוּב (ירמיה לא) כֹּה אָמַר ה'
**קוֹל בְּרָמָה נִשְׁמָע נְהִי בְּכִי תַמְרוּרִים רָחֵל מְבַכָּה עַל בָּנֶיהָ, וַהֲרֵי נִתְבָּאֵר. וְאָז הַקָּדוֹשׁ
בָּרוּךְ הוּא שׁוֹאֵל אֶת הַשְּׁכִינָה וְאוֹמֵר לָהּ: "מַה לָּךְ אֵפוֹא כִּי עָלִית כֻּלָּךְ
לַגַּגּוֹת".**</span>

<span dir="rtl">‏</span>

<u><span dir="rtl">זהר מנוקד/תרגום/ חלק ב דף כט/ב</span></u>

<span dir="rtl">בֹּא רְאֵה, **כְּנֶסֶת יִשְׂרָאֵל נִקְרֵאת כָּךְ: רָחֵל**. כְּמוֹ שֶׁנֶּאֱמַר (ישעיה
נג) וּכְרָחֵל לִפְנֵי גוֹזְזֶיהָ נֶאֱלָמָה. לָמָּה נֶאֱלָמָה? שֶׁכְּשֶׁשּׁוֹלְטִים שְׁאָר הָעַמִּים, הַקּוֹל נִפְסָק
מִמֶּנָּה וְהִיא נֶאֱלֶמֶת.</span>

<u><span dir="rtl">ספר עץ חיים - שער לב פרק ה מ"ת</span>
<span dir="rtl">(ספר של חיים ויטאל תלמיד האר"י)</span></u>

<span dir="rtl">כי מציון, הוא **יסוד** דז"א, אשר היסוד הזה נקרא מכלל
יופי בסוד "ויהי יוסף יפה תואר" ובסוד "והדרת פני זקן" כנודע. הנה מבחי'
ציון הנזכר, **אלקים, שהיא מלכות, הנקראת רחל,** הופיע וקבלה הארתה משם,
ע"י ציון שהוא **היסוד** דז"א, כמבואר אצלינו</span>

<span dir="rtl">**כנסת ישראל שכינה מלכות נקראת כנסת ישראל**. והטעם פי'
בזוהר (בלק דף קצ"ז.)</span>

<span dir="rtl">יצירות רבות בעת החדשה, נכתבו על רחל או מזכירות
אותה.</span>

<span dir="rtl">לא נעסוק בכך, אך אי אפשר בלי להזכיר את רחל המשוררת
כמזדהה עם רחל המקראית.</span>

<span dir="rtl"><u>רחל (רחל המשוררת)</u></span>

<span dir="rtl">הֵן דָּמָהּ בְּדָמִי זוֹרֵם</span>,

<span dir="rtl">הֵן קוֹלָהּ בִּי רָן</span> –

<span dir="rtl">רָחֵל הָרוֹעָה צֹאן לָבָן</span>,

<span dir="rtl">רָחֵל – אֵם הָאֵם</span>.<span dir="rtl">  
וְעַל כֵּן הַבַּיִת לִי צַר</span>

<span dir="rtl">וְהָעִיר – זָרָה</span>,

<span dir="rtl">כִּי הָיָה מִתְנוֹפֵף סוּדָרָהּ</span>

<span dir="rtl">לְרוּחוֹת הַמִּדְבָּר</span>;<span dir="rtl">  
וְעַל כֵּן אֶת דַּרְכִּי אֹחַז</span>

<span dir="rtl">בְּבִטְחָה כָּזֹאת</span>,

<span dir="rtl">כִּי שְׁמוּרִים בְּרַגְלַי זִכְרוֹנוֹת</span>

<span dir="rtl">מִנִי אָז, מִנִּי אָז</span>!

<span dir="rtl">תרפ"ו</span>

<span dir="rtl">בשיר "עקרה", היא מזכירה את התמרמרותה אל יעקב על
עקרותה.</span>

<span dir="rtl"><u>עקרה</u></span>

<span dir="rtl">בֵּן לוּ הָיָה לִי! יֶלֶד קָטָן,</span>

<span dir="rtl">שְׁחֹר תַּלְתַּלִים וְנָבוֹן.</span>

<span dir="rtl">לֶאֱחֹז בְּיָדוֹ וְלִפְסֹעַ לְאַט</span>

<span dir="rtl">בִּשְׁבִילֵי הַגָּן.</span>

<span dir="rtl">יֶלֶד.</span>

<span dir="rtl">קָטָן.  
אוּרִי אֶקְרָא לוֹ, אוּרִי שֶׁלִּי!</span>

<span dir="rtl">רַךְ וְצָלוּל הוּא הַשֵּׁם הַקָּצָר.</span>

<span dir="rtl">רְסִיס נְהָרָה.</span>

<span dir="rtl">לְיַלְדִּי הַשְּׁחַרְחַר</span>

<span dir="rtl">“אוּרִי!” –</span>

<span dir="rtl">אֶקְרָא!  
**עוֹד אֶתְמַרְמֵר כְּרָחֵל הָאֵם.**</span>

<span dir="rtl">עוֹד אֶתְפַּלֵּל כְּחַנָּה בְּשִׁילֹה.</span>

<span dir="rtl">עוֹד אֲחַכֶּה</span>

<span dir="rtl">לוֹ.</span>

<span dir="rtl">תרפ"ח</span>

**<span dir="rtl">רחל (שיר ביקורתי מאת שולמית חוה הלוי, 2020)</span>**

<span dir="rtl">לֹא דַי הָיָה לָךְ,  
יָפָה וַאֲהוּבָה מֵאֵם הַבָּנִים  
מֵאַנְתְּ לִשְׂמֹחַ.</span>

<span dir="rtl">כְּשֶׁפָּתַח רַחְמֵךְ אָמַרְתְּ לָאֵל לֹא דַי</span>  
<span dir="rtl">בְּתִינוֹקֵךְ לֹא הִבַּטְתְּ מִשְׁתָּאָה: רְאוּ הַיָּפֶה בַּבָּנִים</span>  
<span dir="rtl">לֹא דַי בְּךָ אָמַרְתְּ לוֹ וְחָרַצְתְּ שְׁמוֹ – יוֹסֵף</span>  
<span dir="rtl">חָרַצְתְּ אֶת מוֹתֵךְ</span>  
<span dir="rtl">אֶת יַתְמוּתוֹ</span>.

<span dir="rtl">הַיֵּצֶר מְקַנֵּן בְּרַחְמֵךְ</span>  
<span dir="rtl">קוֹנָה דוּדָאִים חֵלֶף לֵילוֹת בְּדִידוּת</span>  
<span dir="rtl">מְקוֹנֶנֶת עַל הַבָּנִים שֶׁלֹּא יִהְיוּ</span>  
<span dir="rtl">רוֹקֶמֶת מְעִילִים קְטַנִּים בְּפִרְחֵי לַעֲנָה</span>  
<span dir="rtl">אִישׁ לֹא הֵבִין אֶת הָאֲבֵלוּת הַמְפַכָּה</span>  
<span dir="rtl">אִישׁ לֹא בִּכָּה</span>  
<span dir="rtl">אִתָּךְ</span>.

<span dir="rtl">לֹא דַי הָיָה לָךְ</span>  
<span dir="rtl">לִהְיוֹת אֲהוּבָתוֹ</span>  
<span dir="rtl">מַתְּ בְּאֶמְצַע יָפְיֵךְ בְּאֶמְצַע הַדֶּרֶךְ</span>  
<span dir="rtl">כָּל תַּאֲוָתֵךְ</span>  
<span dir="rtl">בְּרַחְמֵךְ</span>.

<span dir="rtl">מִנְעִי קוֹלֵךְ</span>  
<span dir="rtl">אֵין אִישׁ</span>  
<span dir="rtl">אַתְּ תָּקִיצִי לְבַדֵּךְ</span>  
<span dir="rtl">אֲחוֹתֵךְ תָּקוּם לְקֵץ הַיָּמִין</span>  
<span dir="rtl">בִּימִין בַּעֲלֵךְ</span>.

<span dir="rtl">היחידה מכל האבות והאמהות, לרחל יש תאריך פטירה, ולכן,
כמובן, יש סיבה להתאסף בקברה לתפילות (למרות שכל יום מתאים לכך).</span>

<span dir="rtl">יום פטירתה הוא י"א מרחשוון.</span>

<span dir="rtl">תאריך זה, כמעט, נזכר בספר היובלים.</span>

<span dir="rtl"><u>ספר יובלים פרק ל"ב.</u></span>

<span dir="rtl">(לט) ותלד רחל בן ותקרא שמו בן אוני בהקשותה בלידתה, ואביו
קרא לו בנימין, **בעשירי לחודש השמיני** בשנה הראשונה לשבוע השישי ליובל
ההוא</span>. <span dir="rtl">(מ) ותמת רחל שם ותיקבר בארץ אפרתה היא בית
לחם. (מא) ויבן יעקב על קבורת רחל מצבה בדרך על קבורתה</span>.

<span dir="rtl">אבל התאריך של י"א בחשוון נלקח מילקוט שמעוני, מדרש מאוחר,
ובו תאריכים היוולדם של בני יעקב. מכיוון שנראה שהמקור הקדום לתאריכים אלה
הוא ספר היובלים, כנראה שגם תאריך הולדת בנימין נלקח משם ומשום מה נוסף
יום.</span>

<u><span dir="rtl">ילקוט שמעוני תורה ילקוט שמעוני על שמות פרק א המשך רמז
קסב</span></u>

<span dir="rtl">בנימין נולד בי"א במרחשון ומת בן קט"ו שנים. באייר ושבט לא
נולדו ...</span>

<span dir="rtl">תאריך זה הוא בשימוש נרחב בשנים האחרונות בחינוך הציוני
דתי, מפני שהוא מאפשר להימנע מיום הזיכרון ליצחק רבין...</span>

<span dir="rtl">ומתברר שספר חיצוני, שנעלם בשפה העברית בגלל הצנזורה של
חז"ל, הוסיף לנו בכל זאת הילולה אחת.</span>

<span dir="rtl"><u>קבר רחל</u></span>

<img src="../img/images-164/media/image1.png"
style="width:6.38542in;height:3.87686in" />

<span dir="rtl">ציור מ 1911</span>

<span dir="rtl">על פי המסורת המקראית, רחל לא נקברה עם האבות במערת
המכפלה, אלא "בדרך", מאחר ומתה בלדתה את בנימין.</span>

<span dir="rtl">דיון על מקום קבורתה מתנהל כבר בתנ"ך, ואחר כך בין רבנים
שונים (מן הסתם, חוקר מודרני לא דתי, מתייחס לנושא כזה כמסורת בלבד, וכל
מסורת היא נכונה, אפשר להיקבר בכמה מקומות).</span>

<span dir="rtl">אמנם בבראשית נכתב:</span>

<span dir="rtl">"ותמת רחל ותקבר בדרך אפרתה היא בית לחם. ויצב יעקב מצבה
על קבורתה היא מצבת קבורת רחל עד היום" (בראשית ל"ה).</span>

<span dir="rtl">ספר בראשית נכתב בסוף ימי בית ראשון או בתחילת ימי בית
שני, והביטוי "עד היום" מעיד על כתיבה מאוחרת גם של פסוק זה. כלומר, היה
מיקום ידוע בזמן כתיבת הספר.</span>

<span dir="rtl">אבל בספר שמואל א' מדריך שמואל את שאול ואומר לו:</span>

<u><span dir="rtl">ספר שמואל א פרק י</span></u>

<span dir="rtl">(ב) בְּלֶכְתְּךָ הַיּוֹם מֵעִמָּדִי וּמָצָאתָ שְׁנֵי אֲנָשִׁים עִם קְבֻרַת רָחֵל בִּגְבוּל
בִּנְיָמִן בְּצֶלְצַח וְאָמְרוּ אֵלֶיךָ נִמְצְאוּ הָאֲתֹנוֹת אֲשֶׁר הָלַכְתָּ לְבַקֵּשׁ וְהִנֵּה נָטַשׁ אָבִיךָ אֶת דִּבְרֵי
הָאֲתֹנוֹת וְדָאַג לָכֶם לֵאמֹר מָה אֶעֱשֶׂה לִבְנִי:</span>

<span dir="rtl">זמן כתיבתו של ספר שמואל מצוי במחלוקת. יש המקדימים אותו
עד כמעט ימי התרחשות המאורעות, ויש המאחרים עד התקופה הפרסית.</span>

<span dir="rtl">מבחינת היגיון "פוליטי" סביר יותר שהוא נמצא אז באיזור
בנימין, שהרי בנימין הוא בנה, ובמקום קבורתה נולד. יותר מזה, סיפורי רחל הם
מסורת של הממלכה הצפונית, שהרי גם יוסף ואפרים הם צאצאיה.</span>

<span dir="rtl">גם ירמיהו הנביא, מזכיר את "הרמה" שנמצאת באיזור בנימין
(אם כי פרשנים מאוחרים, יטענו שהכוונה רק שהקול הוא רם). מי שיקרא את כל
פרק ל"א, יבחין שהוא מתייחס לגלות הממלכה הצפונית (שירמיהו, אמנם מתנבא
כמאה שנים אחריה), ולגעגועים לאיחוד עם ישראל וכו', ולפני האסון של גלות
בבל.</span>

<span dir="rtl">כך או כך, ברור שחילוקי הדעות בנושא ישנים, וכנראה, שתי
המסורות ישנות. המסורת של "בית לחם" ניצחה כמובן, שהרי ביהודה התחילה יהדות
בית שני.</span>

<span dir="rtl">לא מצאתי שום התייחסות לקבר רחל, כמו גם לקבר יוסף, ואפילו
למערת המכפלה, בכל ימי בית שני, וגם במשנה ובתלמוד. מדרש "בראשית רבה",
בתקופה הביזנטית, מעדיף את הגירסה הדרומית, אבל על ידי פרשנות, וספק אם
כותבו ביקר בקבר.</span>

<span dir="rtl">למרות זה, יש עדות משנת 333 של תייר לא ידוע הנקרא "הנוסע
מבורדו" (כתב לטינית, ויש תרגום אנגלי ברשת), על קבר רחל ליד בית לחם, ומאז
עדויות של תיירים רבים. בשנת 670 מתאר כומר נוצרי מצרפת את הקבר כמצבה
בלבד. בשנת 1170 מתאר בנימין מטודלה את הקבר ככיפה על ארבעה עמודים.
ומתיאורים שונים נראה שנהרס ונבנה מדי פעם.</span>

<img src="../img/images-164/media/image2.jpeg"
style="width:6.66667in;height:4.64583in" />

<span dir="rtl">ציור של הקבר מתוך ספר של עולה רגל נוצרי בשם ז'אן זואלארט
1585.</span>

<span dir="rtl">ידוע שב 1621 הרשה מושל ירושלים ליהודים להקיף את הקבר
בקירות.</span>

<span dir="rtl">ב 1827 הצליח אברהם בכר, מנהיג ספרדי בירושלים להשיג
פירמאן המכיר בזכויות היהודים בקבר רחל:</span>

” <span dir="rtl">פקודתנו לכם: \[את העניין הבא\] הביא בפנינו, נושא
פקודתנו זו, החכם נציג יהודי ירושלים המכובדת ומתורגמנו \[והוא\] שקבר כבוד
רחל, אם אדוננו יוסף... נוהגים הם, \[היהודים\] מימים קדומים לבקר אותו;
ואסור לאיש למנוע אותם או להתנגד להם \[מלעשות\] זאת.... התברר שבמקום
הקדוש הזה, מבקרים הם מזמן קדום, מבלי שימנע זאת איש מהם או ישיג גבולם,
ולהם \[יש\] כפי שהיה מנהגם. ובהתאם לפסק הדין הנכבד, הנני מצווה להוציא את
פקודתנו זאת אליכם, כדי שתנהגו בהם בהתאם לה ללא תוספת וללא הפחתה, ללא
מניעה וללא התנגדות של אף אחד להם, בכל דרך שהיא."</span>

<span dir="rtl">בראשית המאה העשרים מבקר בקבר הסופר הרוסי איוון בונין.
מאוחר יותר הוא כותב שיר על קבר רחל. הסופר אינו יהודי.</span>

<span dir="rtl"><u>מצבת קבורת רחל / איוון בונין (רוסית), תרגם שאול
טשרניחובסקי</u></span>

<span dir="rtl">"וַתָּמָת הִיא וַיִּקְבְּרֶנָּה יַעֲקֹב</span>

<span dir="rtl">בַּדֶּרֶךְ שָׁם…" וְעַל מַצַּבְתָּהּ אֵין</span>

<span dir="rtl">כָּל-שֵׁם, כָּל-סִמָּן, כָּל-תָּו אָיִן;</span>

<span dir="rtl">אוֹר דַּל בַּלַּיְלָה יֵשׁ דּוֹלֵק בְּחֵן,</span>

<span dir="rtl">וְחִוְרַת-מִסְתּוֹרִין פֵּרְשָׂה כְּנָפֶיהָ</span>

<span dir="rtl">עַל הַכִּפָּה הַמַּלְבִּינָה בַּצֵּל.</span>

<span dir="rtl">בַּאֲפֵלָה קַלָּה אֶקְרַב אֵלֶיהָ</span>

<span dir="rtl">וּבְרֶטֶט אֶשַּׁק לֶעָפָר, לַחוֹל;</span>

<span dir="rtl">בְּאֶבֶן לְבָנָה זֹה, חֵן-נָשִׁים עָלֶיהָ,</span>

<span dir="rtl">הַנְּעִימָה בַּמִּלִּים, בַּיְקוּם – רָחֵל!</span>

1933

<span dir="rtl"><u>קטע מתוך: **חכמים בירושלים הישנה, עיסוקם ופרנסתם:
פרקי הווי מימים עברו**</u></span>

**<span dir="rtl">מאת</span>: [<span dir="rtl">יעקב
יהושע</span>](https://benyehuda.org/author/1496)**

<span dir="rtl">(נכתב ב 1968 כזכרונות מתחילת המאה העשרים)</span>

<span dir="rtl">החדר הקטן בו מצויה מצבת הקבר היה טבול בלהבות. מאות נרות
ועששיות שמן קטנות דלקו בכל עבר ופינה. נברשת גדולה שנשאה עשרות עששיות שמן
נשתלשלה מן התקרה. אל המצבה עצמה נלחצו נשים אשר התייפחו בבכי וקראו אל רחל
אמנו לבוא לעזרתן. נשים הקיפו את המצבה ומתחו חוטים צבעוניים סגולה ליולדות
שאחזון צירי לידה, שתלדנה בשעה טובה. היללות, הבכי וקריאות התהילים לפי
נוסחי ניגון שונים וכן המחנק והריח שנדף מהעששיות השמן והנרות קשים היו
מנשוא. לפיכך לא האריכו הבאים את ישיבתם בחדר. אמרו את אשר אמרו, עשו את
אשר עשו ומיהרו לצאת החוצה כדי לשאוף אויר צח</span>.

<span dir="rtl">הממונה על קבר רחל אמנו היה הרב יהושע בורלא, אבי הסופר
יהודא בורלא. לבוש כפתן בלבד מחמת החום עמד ושירת בזריזות רבה את הקהל הרב
אשר עט עליו וביקש נרות להדלקה</span>.

<span dir="rtl">בלי להיכנס לפרטי ההיסטוריה של השנים האחרונות, בין ישראל
לירדן, לאחר 1967, כמובן, עלה המקום לגדולה.</span>

<span dir="rtl">רבין כמעט נתן את הקבר לרשות הפלשינאית, ובעקבות לחץ גדול,
הקבר נמצא בשטחי</span> C<span dir="rtl">. התוצאה היא שכמו כל מקום קדוש,
שהוא הפך למבצר.</span>

<img src="../img/images-164/media/image3.jpeg"
style="width:7.16528in;height:4.77708in" />

<span dir="rtl">אבל, מי שעובר את המסלול בהצלחה, מגיע ל...</span>

<img src="../img/images-164/media/image4.jpeg"
style="width:6.28125in;height:9.42188in"
alt="רחל מבכה את חומותיה: קברה של רחל אמנו הפך ליעד מבוצר - Xnet" />

<span dir="rtl">ומן הסתם תישמע תפילתו.</span>

<span dir="rtl">ועל קבר רחל ניתן למצוא חומר רב מאוד ברשת.</span>

<span dir="rtl">הנשיקה שנשק יעקב לרחל על ידי הבאר, מעסיקה עדיין את הדור
הנוכחי, ויש שאלות לרבנים בעניין....</span>

<span dir="rtl">הנה קטע נחמד מתוך אתר "אוצר החכמה "</span>

<http://forum.otzar.org/viewtopic.php?t=19665#p191398>

[**<span dir="rtl">: "וישק יעקב לרחל ויבך" -
הכיצד?</span>**](http://forum.otzar.org/viewtopic.php?t=19665#p191532)

<span dir="rtl">[הודעה](http://forum.otzar.org/viewtopic.php?p=191532&sid=53ca15b3cf7579f22fb23e7af22ad22b#p191532)<u>על
ידי </u>[**לייטנר**](http://forum.otzar.org/memberlist.php?mode=viewprofile&u=2874&sid=53ca15b3cf7579f22fb23e7af22ad22b)</span><u> » <span dir="rtl">ד'
אוקטובר 01, 2014 5:10</span> pm</u>

**<span dir="rtl">שטייגעניסט כתב</span>:**<span dir="rtl">ישנו סיפור
\[לא מפורסם\] עם "הרעננה רב", שבעודו בפולין היה ממונה על שטיבל של חסידי
גור באחת הערים הגדולות, ויהי היום, התפרסם שאחד מאברכי השטיבל עשה מעשה
אשר לא יעשה, אשתו חזרה מבית הבראה ובעלה חיכה בבית הנתיבות, כשנפגשו נישק
אותה בפרהסיא !!! האברכים הקנאים רצו לסלק אותו מהשטיבל ופנו לקבול עליו
בפני "הרעננה רב". הלה שלך מכתב ל"אמרי אמת" לשאול כיצד לנהוג, במכתב שהשיב
לו הא"א כתב בין השאר, שהקוצקער אמר פעם ש'ויבך' שכתוב אצל יעקב הוא מפני
שידע, שיבואו דורות שלא יבינו את נשיקתו, ויראו במעשה זה משום
פריצות</span>.

<span dir="rtl">וכפי שאמר הנצי"ב על מקרה דומה של חתן וכלה תחת חופתם:
"לעיני כל ישראל – זה סוף התורה</span>"...

<span dir="rtl">העסיק אותי דימיון מסוים בין רחל היהודיה למרים
הנוצריה.</span>

<span dir="rtl">חיפשתי חומר על כך, ולא מצאתי כמעט, אבל יש חוקרים שעסקו
בכך.</span>

<span dir="rtl">הנה "הכמעט"</span>

<u><span dir="rtl">הבשורה ע"פ רחל (אמנו) והבשורה ע"פ מרים (אם
ישוע)</span>. <span dir="rtl">(מתוך הבלוג של יסכה הרני, חוקרת נצרות
ומורת דרך)</span></u>

<https://www.yiscaharani.com/post/chrismukkah>

<span dir="rtl">  
הפרשה של פיתוח דמותה של רחל ביהדות, כתגובה לדמותה של מרים בנצרות וכתגובה
לטענות של העליונות הנוצרית - היא תחום מחקר מרתק. יותר ויותר נכתב בשנים
האחרונות על ההשפעות ההדדיות של היהדות והנצרות זו על זו, בכל מקום וגם
בהקשר הארץ ישראלי</span>.

<span dir="rtl">נהנתי מאד לקרוא את עבודת המאסטר המחכימה של</span>
<span dir="rtl">ד"ר חנה רוזבי-שחם</span>, <span dir="rtl">בהנחיתו של
ידידי המבריק פרופ' אפרים שהם (ותודה רבה לו !), ממנה אני מצטטת את הפסקה
הבאה</span>:

"<span dir="rtl">נקודות הדמיון בין רחל ובין מריה ממקמים את רחל
כאלטרנטיבה מוצלחת לנוכחותה ההולכת ומתעצמת של מריה בארץ ישראל בתקופה
הביזנטית</span>.

<span dir="rtl">הדגש על האמהות של רחל, יחד עם התפקיד המשיחי של בניה,
ניצב אל מול דמותה הנוכחת של מריה אם ישו</span>.

<span dir="rtl">כוחה של רחל בתפילה על בניה, יכול לעמוד בניגוד לתפקידה של
מריה כמליצת יושר עבור בניה המאמינים, בפני בנה האלוהי</span>.
<span dir="rtl">"</span>

<span dir="rtl">ונקווה שתתפלל גם עלינו.</span>
