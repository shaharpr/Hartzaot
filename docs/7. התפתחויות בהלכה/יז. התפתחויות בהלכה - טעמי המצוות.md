<span dir="rtl"><u>התפתחויות בהלכה – טעמי המצוות</u></span>

<span dir="rtl">נושא "טעמי המצוות", מדוע נצטווה המאמין לקיים מצווה
מסוימת, על פרטיה ודקדוקיה, מעסיק גם את המאמינים, ובוודאי את חכמיהם
(התיאולוגים), ואת זה ניתן לכנות "המבט מבפנים".</span>

<span dir="rtl">הנושא מעסיק גם את חוקרי הדת, שאינם דווקא מאמינים בעצמם,
ואז ניתן לכנות זאת "המבט מבחוץ".</span>

<span dir="rtl">יש אומרים, שארגון חברתי, מדיני, קהילתי, גדול או קטן, הוא
יעיל יותר, דווקא כאשר אין למצוות הסברים. מדוע נער ב"שומר הצעיר" חייב
בשרוך לבן, וב"מחנות עולים" הוא יצעק "עלה נעלה"?</span>

<span dir="rtl">חקירה בסיבות העניין אינה מוסיפה אלא גורעת. המצוות הן
הזהות.</span>

<span dir="rtl">ניתן, בהחלט, לומר זאת גם על ברית המילה אצל העם היהודי.
הסבר "מבפנים" אינו מוסיף, ואולי גורע, זוהי מצווה אולי שרירותית, אך דווקא
ככזו היא יוצרת זהות.</span>

<span dir="rtl">הסבר "מבחוץ" יכול להיות למשל, שזה שריד פולחני מימים
רחוקים מאוד, אולי אפילו תחליף לקורבן אדם שישביע את רצונו של אל עתיק
ומאיים.</span>

<span dir="rtl">אנחנו לא נסקור כאן את טעמי המצוות במבט החיצוני המחקרי,
אלא דווקא, נאמנים ל"התפתחויות בהלכה", את טעמי המצוות במבט היהודי מבפנים,
מהתורה עצמה ועד רבנים ופילוסופים מאוחרים.</span>

<span dir="rtl">במבט מבפנים על מצוות אלוהים, קיימת שאלה תאולוגית קשה
ביותר, ואולי אפילו ללא פתרון.</span>

<span dir="rtl">שאלה זו מעלה כבר אפלטון בדיאלוג "אותיפרון":</span>

<span dir="rtl">האם האל אוהב ודורש ערכים טובים, או להיפך, מה שהאל אוהב
ודורש, אלו הערכים הטובים?</span>

<span dir="rtl">האם קיים "מוסר מוחלט" ואלוהים כפוף לו, או שרצונו של
האלוהים הוא המוסר המוחלט.</span>

<span dir="rtl">בטעמי המצוות הופכת השאלה, האם יש למצוות ערך חיובי
כשלעצמן, או שהן מבחינת המאמין שרירות לבו של אלוהים, ומכיוון שאלוהים דורש
את קיומן, הרי הן טובות בלי קשר לכל נימוק אחר.</span>

<span dir="rtl">העיסוק בנושא טעמי המצוות קיים כבר בתורה עצמה, אם כי
באופן שולי למדי. ידועים הקטעים הבאים:</span>

<u><span dir="rtl">ספר דברים פרק יז</span></u>

<span dir="rtl">(טז) רַק לֹא יַרְבֶּה לּוֹ סוּסִים וְלֹא יָשִׁיב אֶת הָעָם מִצְרַיְמָה לְמַעַן
הַרְבּוֹת סוּס וַיהֹוָה אָמַר לָכֶם לֹא תֹסִפוּן לָשׁוּב בַּדֶּרֶךְ הַזֶּה עוֹד</span>:

<span dir="rtl">(יז) וְלֹא יַרְבֶּה לּוֹ נָשִׁים וְלֹא יָסוּר לְבָבוֹ וְכֶסֶף וְזָהָב לֹא יַרְבֶּה לּוֹ
מְאֹד:</span>

<span dir="rtl">זה חלק מחוקי המלך.</span>

<span dir="rtl">אסור למלך להרבות סוסים, ויש לכך נימוק, הסוסים מקורם
במצרים והעם "יחזור למצרים" (או אולי יסחור עם מצרים?).</span>

<span dir="rtl">אסור למלך להרבות נשים, כי הן עלולות להטות את לבו (כנראה
לעבודת אלילים).</span>

<u><span dir="rtl">ספר במדבר פרק טו</span></u>

<span dir="rtl">(לח) דַּבֵּר אֶל בְּנֵי יִשְׂרָאֵל וְאָמַרְתָּ אֲלֵהֶם וְעָשׂוּ לָהֶם צִיצִת עַל כַּנְפֵי
בִגְדֵיהֶם לְדֹרֹתָם וְנָתְנוּ עַל צִיצִת הַכָּנָף פְּתִיל תְּכֵלֶת</span>:

<span dir="rtl">(לט) וְהָיָה לָכֶם לְצִיצִת **וּרְאִיתֶם אֹתוֹ וּזְכַרְתֶּם אֶת כָּל מִצְוֹת יְהֹוָה
וַעֲשִׂיתֶם אֹתָם** וְלֹא תָתוּרוּ אַחֲרֵי לְבַבְכֶם וְאַחֲרֵי עֵינֵיכֶם אֲשֶׁר אַתֶּם זֹנִים
אַחֲרֵיהֶם:</span>

<span dir="rtl">לעשות ציצית – סימן על הבגד שיזכיר תמיד את ה' ואת
מצוותיו. יש נימוק תועלתי לציצית.</span>

<u><span dir="rtl">ספר שמות פרק כ</span></u>

<span dir="rtl">(ח) זָכוֹר אֶת יוֹם הַשַּׁבָּת לְקַדְּשׁוֹ</span>:

<span dir="rtl">......</span>

<span dir="rtl">(יא) כִּי שֵׁשֶׁת יָמִים עָשָׂה יְהֹוָה אֶת הַשָּׁמַיִם וְאֶת הָאָרֶץ אֶת הַיָּם וְאֶת
כָּל אֲשֶׁר בָּם וַיָּנַח בַּיּוֹם הַשְּׁבִיעִי עַל כֵּן בֵּרַךְ יְהֹוָה אֶת יוֹם הַשַּׁבָּת וַיְקַדְּשֵׁהוּ:</span>

<u><span dir="rtl">ספר דברים פרק ה</span></u>

<span dir="rtl">(יב) שָׁמוֹר אֶת יוֹם הַשַּׁבָּת לְקַדְּשׁוֹ כַּאֲשֶׁר צִוְּךָ יְהֹוָה אֱלֹהֶיךָ</span>:

<span dir="rtl">......</span>

<span dir="rtl">לְמַעַן יָנוּחַ עַבְדְּךָ וַאֲמָתְךָ כָּמוֹךָ:</span>

<span dir="rtl">יש עוד, אבל בדרך כלל ניתנות המצוות ללא נימוק, או עם
"כאילו נימוק":</span>

<span dir="rtl">"למען יאריכון ימיך" (שזה שכר המצווה אך לא נימוק למה חשוב
לבצעה).</span>

<span dir="rtl">או "כי עבד היית בארץ מצרים" (שכנוע רגשי, אבל לא נימוק
רציונלי).</span>

<span dir="rtl">בנימוק רציונלי, אנחנו מצפים לדעת **במה מועילה המצווה**,
לאדם, לחברה או לעולם.</span>

<span dir="rtl">ואין פלא שהעיסוק בטעמי המצוות לא פסק מאז חז"ל ועד
ימינו.</span>

<span dir="rtl">קטע בתלמוד בבלי, מסביר היטב את אחת הסיבות **להתנגדות
לחקירת טעמי המצוות**, והוא מתייחס לפסוקים שציטטנו לעיל:</span>

<u><span dir="rtl">תלמוד בבלי מסכת סנהדרין דף כא/ב</span></u>

<span dir="rtl">ואמר רבי יצחק: מפני מה לא נתגלו טעמי תורה? שהרי שתי
מקראות נתגלו טעמן, נכשל בהן גדול העולם. כתיב לא ירבה לו נשים. אמר שלמה,
אני ארבה ולא אסור. וכתיב, ויהי לעת זקנת שלמה נשיו הטו את לבבו. וכתיב לא
ירבה לו סוסים. ואמר שלמה אני ארבה ולא אשיב. וכתיב ותצא מרכבה ממצרים בשש
וגו':</span>

<span dir="rtl">גם בלי להבין לגמרי את עניין "האשוב למצרים", ברורה כוונתו
של רבי יצחק. אם אנחנו יודעים את טעמי המצוות, אנחנו יכולים לוותר על
המצוות עצמן, על ידי כך שנאמר שהטעמים לא נוגעים לנו, או עבר זמנם, או לא
מתאימים למקומנו וכו', וכך לא נמלא את המצוות. שלמה המלך עשה זאת, טעה
בהערכת כוחו, ולא קיים את המצוות. אלוהים יודע יותר.</span>

<span dir="rtl">גישה זו, היא, כמובן זו החוששת מביקורת. ולמעשה, כל שלטון
חושש מביקורת, ובוודאי שלטון אבסולוטי וטוטליטארי. שלטון כזה ירבה בדרישות
טקסיות (שהן תמיד חסרות טעמים), ובכלל, הציות יהפוך לערך עליון, מפני
שהשליט "יודע מה טוב ונכון".</span>

<span dir="rtl">קל לראות זאת היום בתופעת "פוסק הדור" אצל החרדים, ושיחה
עם צעיר חרדי תסתיים לא פעם בכך, "שאני לא יודע למה, אני צריך לשאול את
הרב".</span>

<span dir="rtl">אבל, אפילו מי שקרא את "חוק הלאום" יכול לראות את המגמה
הזאת למרות שהיא מאוד מסורבלת שם, אפילו ילדותית.</span>

<span dir="rtl">מתחילים בקביעת דגל, המנון, סמל, וכו' וכו', שאיש לא מחפש
טעם לקביעתם, וממשיכים בפגיעה בלא יהודים, ומן הסתם, מצפים שהתחושה תהיה
שזה "אותו דבר", לא דורש נימוק. ברור מאליו, כמו הדגל וההמנון.</span>

<span dir="rtl">אבל, לא אלמן ישראל, רבים וטובים מבין חכמי ישראל דווקא
ניסו להתמודד עם טעמי המצוות.</span>

<span dir="rtl">חכמי ישראל הכירו בהפרדה בין סוגים שונים של מצוות, שגם
חילוני בימינו יסכים איתה, אם גם קו ההפרדה לא תמיד יהיה זהה.</span>

<span dir="rtl">יש מצוות שנראות לנו מוסריות, או טבעיות, או הכרחיות
לקיומה של חברה, ונכונות לחברה שאנו רוצים לחיות בה.</span>

<span dir="rtl">כמו: "לא תרצח", "לא תהיה לך אבן ואבן איפה ואיפה", "צדק
צדק תרדוף", דאגה ליתום ולאלמנה, "לפני עיוור לא תיתן מכשול" ועוד
ועוד.</span>

<span dir="rtl">והמצוות האחרות, הכוללות קורבנות למיניהן, ענייני טומאה
וטוהרה, מאכלות אסורים, מילה, ועוד, הן הן שדורשות הסבר לטעמיהן.</span>

<span dir="rtl">הצירוף "חוקים ומשפטים" שמופיע בתורה עשרות פעמים, משמש את
התלמוד כדי להבחין בין שני סוגים אלה, וכך אנו מוצאים במסכת יומא:</span>

<u><span dir="rtl">תלמוד בבלי מסכת יומא דף סז/ב</span></u>

<span dir="rtl">תנו רבנן: **את משפטי תעשו,** דברים שאלמלא נכתבו **דין
הוא שיכתבו**. ואלו הן, עבודת כוכבים וגלוי עריות ושפיכות דמים, וגזל,
וברכת השם. **ואת חקתי תשמרו,** דברים שהשטן משיב עליהן. ואלו הן, אכילת
חזיר ולבישת שעטנז וחליצת יבמה וטהרת מצורע ושעיר המשתלח. ושמא תאמר מעשה
תוהו הם? תלמוד לומר, אני ה'. אני ה' חקקתיו ואין לך רשות להרהר
בהן:</span>

<span dir="rtl">"דין הוא שיכתבו", כלומר, אנחנו בני האדם מבינים את
טעמיהם, ולכן מסוגלים בעצמנו לכתוב אותם, גם בלי שאלוהים יצווה.</span>

<span dir="rtl">ההבחנה הזו מלווה את המחשבה היהודית גם מאוחר יותר, גם אם
המושגים משתנים והחלוקה משתנה.</span>

<span dir="rtl">סעדיה גאון (נפטר בשנת 942 לספירה) הוא ראשון הפילוסופים
היהודיים שכתב ספר פילוסופי בשם "ספר האמונות והדעות". הספר נכתב
בערבית-יהודית, ותורגם על ידי אבן תיבון (או תרגום חדש על ידי יוסף
קאפח).</span>

<span dir="rtl">הוא ממשיך, כאמור, את ההבחנה שעשו חז"ל, מנסה להסבירה,
מכנה את "המשפטים" בשם "מצוות שכליות" ואת "החוקים" בשם "מצוות שִמעיות",
ומנסה לתת משהו מהטעמים גם לאחרונות.</span>

<u><span dir="rtl">ספר אמונות ודעות - מאמר שלישי - אות א</span></u>

<span dir="rtl">ואחר שהקדמתי הקדמה זו אפתח ואומר, הודיענו אלהינו יתרומם
ויתהדר על ידי נביאיו, שהוא נתן לנו דת ללכת בו, ובו מצות שהטיל עלינו
שחובה עלינו לשמרם ולעשות על פיהם בכל לבבינו, והוא אמרו היום הזה ה' אלהיך
מצוך לעשות את החקים האלה ואת המשפטים ......</span>

<span dir="rtl">... ואומר, כי השכל מחייב לגמול לכל מטיב או בטובה אם היה
צריך לה, או בתודה אם לא היה צריך לגמול, וכיון שזה מחיובי השכל הראשוניים
לא יתכן שיזניחהו הבורא יתרומם ויתהדר כלפי עצמו, לפיכך חיובי שיצוה את
ברואיו לעבדו ולהודות לו על שבראם.</span>

<span dir="rtl">וכן השכל מחייב שאין החכם מרשה לחרפו ולהתפרץ נגדו, לפיכך
נתחייב גם שיאסור הבורא את זה על ברואיו מלשלם לו בכך.</span>

<span dir="rtl">וכן השכל מחייב שימנעו הנבראים מלהזיד זה נגד זה בכל אופני
הזדון, לפיכך נתחייב שלא ירשה להם החכם דבר זה.</span>

<span dir="rtl">.......</span>

<span dir="rtl">והחלק השני דברים שאין השכל מחייב אהבתם כשלעצמם, ולא
הרחקתם כשלעצמם, הוסיף לנו אלהינו עליהם צווי ואזהרה להרבות שכרינו ואשרינו
בהם. כמו שאמר ה' חפץ למען צדקו יגדיל תורה ויאדיר, ונעשו אותן מהן
שנצטוינו עליהן רצוים, ואשר הוזהרנו עליהן מרוחקין, מנקודת המשמעת שיש
בדבר. והרי הם מבחינה שניה זו נספחים אל החלק הראשון **ועם זאת אי אפשר שלא
יהיה בהן עם ההתבוננות תועליות מסויימות וטעם כל שהוא מדרך המושכל**, כמו
שיש לחלק הראשון תועליות גדולות וטעמים גדולים מדרך המושכל:</span>

<span dir="rtl">הגדיל לעשות הרמב"ם (נפטר 1204).</span>

<span dir="rtl">בספרו "היד החזקה" או "משנה תורה" שבו הוא מונה את כל
המצוות לפרטיהן, הוא אינו עוסק בטעמי המצוות. לעומת זה הוא מקדיש פרקים
רבים לנושא זה בספרו הפילוסופי "מורה נבוכים", שנכתב ערבית והיה מיועד
לאליטה המשכילה.</span>

<u><span dir="rtl">ספר מורה נבוכים - חלק ג פרק כז</span></u>

<span dir="rtl">כוונת כלל התורה - שני דברים, והם, תקון הנפש ותקון
הגוף</span>:

<span dir="rtl">אמנם תקון הנפש הוא - שינתנו להמון דעות אמתיות כפי יכלתם.
ומפני זה יהיה קצתם בפרוש וקצתם במשל - שאין בטבע ההמון לסבול הענין ההוא
כפי מה שהוא</span>:

<span dir="rtl">אמנם תקון הגוף יהיה בתיקון עניני מחיתם קצתם עם קצתם, וזה
הענין ישלם בשני דברים, האחד מהם - להסיר החמס מביניהם והוא - שלא יעשה כל
איש מבני אדם הישר בעיניו וברצונו וביכולתו, אבל יעשה כל אחד מהם מה שבו
תועלת הכל; והשני - ללמד כל איש מבני אדם מדות מועילות בחברה, עד שיסודר
ענין המדינה</span>:

<span dir="rtl">ודע ששתי הכונות האלה - האחת מהם, בלא ספק, קודמת במעלה,
והיא - תיקון הנפש - רצוני לומר, נתינת הדעות האמיתיות; והשנית קודמת בטבע
ובזמן - רצוני לומר, תקון הגוף, והוא הנהגת המדינה ותקון עניני אנשיה כפי
היכולת.</span>

<span dir="rtl">בהמשך, הוא מסכים עם כך שיש מצוות שהן ברורות לכל (אלו
שסעדיה כינה שכליות) ויש כאלה שאינן מובנות. אבל הוא יסביר את כולן.</span>

<span dir="rtl">מאמץ גדול משקיע הרמב"ם, להסביר בצורה הגיונית, את המכלול
הגדול של מצוות הקורבנות, שהם למעשה, עיקר מצוות התורה. וכאן הוא מעז לרמוז
שהן זמניות.</span>

<u><span dir="rtl">ספר מורה נבוכים - חלק ג פרק כט</span></u>

<span dir="rtl">ואשוב אל כונתי עתה ואומר, שהרבה מן התורות באר לי ענינם
והודיעני סבתם, עמדי על אמונות הצאבה ודעותם ומעשיהם ועבודותם, כמו שתשמע
כשאבאר עילת ה'מצוות' ההם אשר יחשב בהם שאין סיבה להם. ואני אזכר לך ספרים
אשר יתבאר לך מהם כל מה שידעתיו אני מאמונות הצאבה ודעותם, עד שתדע באמת
אמיתת מה שאומר לך בנתינת סיבת אלו התורות:</span>

<span dir="rtl">הצאבה, אצל הרמב"ם, היא עם או שבט המייצג את האמונות
הפגאניות הפרימיטיביות והשליליות, והוא מצטט ספרים רבים שקרא, הכוללים
אמונות אליליות, כשפים, אמונות תפלות וכו', כדי להסביר ההתמודדות
איתם.</span>

<span dir="rtl"><u>ספר מורה נבוכים - חלק ג פרק כט</u></span>

<span dir="rtl">וידיעת הדעות ההם והמעשים ההם היא שער גדול מאד בנתינת
עילת ה'מצוות', כי תורתנו כולה, שרשה וקטבה אשר עליו תסוב הוא - **למחות
הדעות ההם מן הלבבות וזכרם מן המציאות**.</span>

<u><span dir="rtl">ספר מורה נבוכים - חלק ג פרק לב</span></u>

<span dir="rtl">וכמו זאת ההנהגה בעצמה מן המנהיג ההוא ית' באו דברים רבים
בתורתנו - והוא, שאי אפשר לצאת מן ההפך אל ההפך פתאום - ולזה אי אפשר, לפי
טבע האדם, שיניח כל מה שהרגיל בו פתאום. וכאשר שלח האלוה 'משה רבנו' לתתנו
"ממלכת כהנים וגוי קדוש" בידיעתו ית' - .....</span>

<span dir="rtl">..... והיה המנהג המפורסם בעולם כולו, שהיו אז רגילים בו,
והעבודה הכוללת אשר גדלו עליה - להקריב מיני בעלי חיים בהיכלות ההם אשר היו
מעמידים בהם הצלמים ולהשתחוות להם ולקטר לפניהם, ...... לא גזרה חכמתו ית'
ותחבולתו המבוארת בכל בריאותיו, שיצונו להניח מיני העבודות ההם כולם ולעזבם
ולבטלם, כי אז היה זה מה שלא יעלה בלב לקבלו, כפי טבע האדם, שהוא נוטה תמיד
למורגל; .....</span>

<span dir="rtl">ומפני זה השאיר ית' מיני העבודות ההם **והעתיקם מהיותם
לנבראים ולענינים דמיוניים שאין אמיתות להם - לשמו ית'**, **וצונו לעשותם
לו ית'**. וצוונו לבנות היכל לו, "ועשו לי מקדש", ושיהיה המזבח לשמו, "מזבח
אדמה תעשה לי", ושיהיה הקרבן לו, "אדם כי יקריב מכם קרבן ליי", ושישתחוו לו
ושיקטירוהו לפניו. ...... ולא יברחו הנפשות וישתוממו בבטל **העבודות אשר
הורגלו** ולא נודעו עבודתו זולתם:</span>

<span dir="rtl">והוא מרגיש שיש בעיה בשיטה זו....</span>

<u><span dir="rtl">ספר מורה נבוכים - חלק ג פרק לב</span></u>

<span dir="rtl">ואני יודע שנפשך תברח מזה הענין בהכרח בתחילת מחשבה ויכבד
עליך, ותשאלני בלבך ותאמר לי, איך יבואו מצוות ואזהרות ופעולות עצומות
ומבוארות מאד, **והושם להם זמנים, והם כולם בלתי מכוונות לעצמם, אבל הם
מפני דבר אחר, כאילו הם תחבולה.**</span>

<u><span dir="rtl">ספר מורה נבוכים - חלק ג פרק לב</span></u>

<span dir="rtl">אך טבע בני אדם לא ישנהו האלוה כלל על צד המופת. ומפני זה
השורש הגדול אמר, "מי יתן והיה לבבם זה להם וגו'", ומפני זה באה המצוה
והאזהרה והגמול והעונש. וכבר בארנו זאת הפינה במופתיה במקומות רבים
מחיבורינו. ולא אמרתי זה מפני שאני מאמין ששינוי טבע כל אחד מבני אדם קשה
עליו ית', אך הוא אפשר ונופל תחת היכולת, אלא שהוא לא רצה כלל לעשות זה ולא
ירצהו לעולם, כפי הפינות התוריות; ואילו היה מרצונו לשנות טבע כל איש מבני
אדם למה שירצהו ית' מן האיש ההוא, היה בטל שליחות הנביאים ונתינת התורה
כולה: \[והייתה מתבטלת הבחירה\]</span>

<span dir="rtl">כלומר, אלוהים יכול פשוט לשנות את האופי שלנו, אך הוא רוצה
להשאיר לנו בחירה.</span>

<span dir="rtl">אחרי הקדמה ארוכה מאוד, הרמב"ם, מחלק את המצוות לארבעה עשר
סוגים, ומתמודד עם כל אחד מהם. קל לראות שיש לו בעיה קשה עם הקורבנות, ואת
הכל הוא מצדיק כהתמודדות עם הפגאניות (הצאבא). במקום אחד הוא לא מתאפק
וכותב:</span>

<u><span dir="rtl">ספר מורה נבוכים - חלק ג פרק מו</span></u>

<span dir="rtl">ואחר כן באר לנו שזה המין מן העבודה - רצוני לומר,
הקרבנות - **אם לא נעשהו כלל, אין חטא עלינו** כלל - אמר, "כי תחדל לנדור,
לא יהיה בך חטא":</span>

<span dir="rtl">ובהמשך</span>

<span dir="rtl">אבל הקרבת היין, אני נבוך בו עד היום, איך ציוה להקריבו,
וכבר היו 'עובדי עבודה זרה' מקריבים אותו? ולא נראה לי בו טעם, אבל זולתי
נתן לי בו טעם, שאמר, כי הטוב שבדברים.....</span>

<span dir="rtl">וחסכתי את הנימוק הארוך.</span>

<span dir="rtl">ההסברים ההיסטוריים-פסיכולוגיים שבהם משתמש הרמב"ם, כדי
להצדיק מצוות רבות הם הסברים "מסוכנים" מאוד מבחינת המימסד הרבני, וייתכן
שהם אחת הסיבות להחרמת "מונה נבוכים" בתקופות שונות, עד כדי שריפתו. ברור
מהסברים אלו, שהמצוות המוסברות על ידן הן זמניות, תלויות התפתחות רוחנית,
תלויות השכלה, ומכאן שכל עולם המצוות הוא לא מקובע. בפרט, הוא מרמז שכל
נושא הקורבנות הגדול והמפורט, הממלא את ספר ויקרא וחלק מספר שמות ודברים,
כל זה נראה לו מיותר, או לפחות זמני... (אבל הוא מרמז בזהירות רבה, ושוב,
ב"יד החזקה" הוא מפרט את כל המצוות ככתבן).</span>

<span dir="rtl">ויש שמודים שמצוות המילה היא תחליף לקורבן אדם.</span>

<u><span dir="rtl">רבנו בחיי על בראשית פרק יז פסוק יג</span>
<span dir="rtl">(בחיי בן אשר, נפטר 1340, ספרד)</span></u>

<span dir="rtl">ועל דרך המדרש מצות מילה היא כענין קרבן, וכשם שדם הקרבן
לכפרה על המזבח כך דם המילה מכפר, ועל כן מצותה ביום השמיני, כי הקרבן לא
יכשר עד יום השמיני, שנאמר (ויקרא כב, כז) ומיום השמיני והלאה
ירצה...</span>

<span dir="rtl">גישה חדשה מגיעה עם התפתחות הקבלה במאה ה-14 והלאה. ובעיקר
קבלת האר"י במאה ה-16</span>

<u><span dir="rtl">שער המצות (ר' חיים ויטאל, המאה ה-16 צפת)-
הקדמה</span></u>

<span dir="rtl">עוד מצאתי בזה כי הנה האדם בעשותו המצות גורם ב' זיווגים
עליונים הא' הוא זווג אבא באימא והב' הוא זווג ז"א בנוק' האמנם זווג או"א
נעשה ע"י קיום האדם בעשותו במל"ת \[מצוות לא תעשה\] וזווג ז"א בנוק' הוא
נעשה ע"י קיום האדם במ"ע \[מצוות עשה\].</span>

<img src="../../img/images-207/media/image1.png"
style="width:2.39583in;height:4.63542in" alt="ספירה (קבלה) – המכלול" />

<u><span dir="rtl">שער המצות - פרשת לך לך</span></u>

<span dir="rtl">ולבאר שני הענינים האלו נקדים לבאר ענין הערלה ואח"כ נבוא
אל הביאור. הנה נודע כי בעוד שהערלה חופפת על היסוד \[בציור עשרית הספירות
היסוד, מקביל לאיבר המין הגברי\] , אין החסדים המגולים יורדים ביסוד, למתק
החמש גבורות שכבר ירדו שם כנ"ל, כדי שלא יתאחזו הקלי' \[הקליפות, כוחות
הרשע\] בחסדים ההם.</span>

<span dir="rtl">.......... והנה החסדים הם מים, ויורדים במרוצה עד היסוד
דז"א \[של שבע אחרונות\] כיון שאין שם מכסה וכלי שיעכבם מלירד, ולכן הם
נשארים בדעת ז"א, **ואינם מתפשטים במקומם הראוי להם** **עד שנימול וכורתים
בשר הערלה ומסירין אותה מעל היסוד**, ואז החסדים הנזכרים יורדים מן הדעת
ומתפשטין במקומן הנזכר ואח"כ יורדים הארתם עד היסוד וממתקין את הגבורות אשר
שם.</span>

<span dir="rtl">גם בלי שנבין את כל הפרטים, ברור, שבתפיסה היסודית של
הקבלה, "החסדים", הטוב, כח החיים וכו', יורדים מלמעלה (האין סוף, הכתר) עד
למקומם הנכסף (המלכות, השכינה, עם ישראל).</span>

<span dir="rtl">ומי מפריע שם בקצה היסוד? העורלה. ולכן הסרת העורלה, שהיא
המילה, הברית של עם ישראל עם האל, היא שמאפשרת את זרימת הכוחות הטובים
ועצירת כוחות הרשע.</span>

<span dir="rtl">והרי לנו טעם מצוות המילה, כביטוי (סמלי לפחות) בתיקון
המצב האלוהי.</span>

<span dir="rtl">בכל הדורות, היו חכמים רבים שהתנגדו לעיסוק בטעמי
המצוות.</span>

<span dir="rtl">הנה מדרש, אולי מאוחר, אך מספר על רבן יוחנן בן
זכאי.</span>

<u><span dir="rtl">מדרש רבה במדבר - פרשה יט פסקה ח</span>
<span dir="rtl">(המדרש מאוחר, מהמאה ה-12)</span></u>

<span dir="rtl">(ח) שאל עובד כוכבים אחד את רבן יוחנן בן זכאי אילין
עובדייא דאתון עבדין נראין כמין כשפים. אתם מביאים פרה ושורפין אותה
וכותשין אותה ונוטלין את אפרה, ואחד מכם מטמא למת מזין עליו ב' וג' טיפין.
ואתם אומרים לו טהרת.</span>

<span dir="rtl">אמר לו לא נכנסה בך רוח תזזית מימיך? אמר לו לאו. ראית אדם
שנכנסה בו רוח תזזית? אמר לו הן. א"ל ומה אתם עושין לו? אמר לו מביאין
עיקרין ומעשנין תחתיו ומרביצים עליה מים והיא בורחת. א"ל ישמעו אזניך מה
שאתה מוצא מפיך, כך הרוח הזו רוח טומאה דכתיב (זכריה יג) וגם את הנביאים
ואת רוח הטומאה אעביר מן הארץ. מזין עליו מי נדה והוא בורח.</span>

<span dir="rtl">לאחר שיצא אמרו לו תלמידיו, רבינו לזה דחית בקנה, לנו מה
אתה אומר?</span>

<span dir="rtl">אמר להם, חייכם, לא המת מטמא ולא המים מטהרין, אלא אמר
הקב"ה חקה חקקתי, גזירה גזרתי, אי אתה רשאי לעבור על גזרתי, דכתיב זאת חוקת
התורה.</span>

<span dir="rtl">אני מצטט קטעים ממאמר:</span>

<span dir="rtl">יאיר לורברבוים, "על הסתייגות מטעמים בשיח ההלכתי: הפולמוס
על אודות טעם האיסורים להשחית את פאת הראש והזקן", מחקרי ירושלים במחשבת
ישראל, תשע"ח</span>

<https://openscholar.huji.ac.il/sites/default/files/jstudies/files/mahshevet_-_25-_archive_-_02_-_lorberboim.pdf>

<span dir="rtl">חכמי הלכה לאורך הדורות סברו כי שילובם של טעמים בהלכה,
ואף עצם בקשת טעמים, מסכנים את תוקף הכללים ההלכתיים, ובעיקר את החלטיותם,
ועלולים להביא לזלזול בהם. לפי גישה זו, אין מניעה לידיעת טעמי המצוות
וההלכות; לדידה</span> <span dir="rtl">הם ברגיל ידועים. גישה זו גורסת כי
בהחלת הכללים ההלכתיים נכון להתעלם מן הטעמים, **להסתירם או להעמיד פנים
כאילו הם אינם ידועים.** ...</span>

<span dir="rtl">ואולם משלהי המאה השלוש עשרה ואילך הוגים ובעלי הלכה רבים
מסתייגים מטעמים לא רק בשל מניעים יוריספרודנטיים־הלכתיים \[המניעים הנ"ל\]
אלא גם, ושמא בעיקר</span>, <span dir="rtl">ממניעים תאולוגיים. אלה סבורים
כי **לא ניתן כלל להתחקות אחרי טעמי המצוות וההלכות**, שכן הם חכמה אלוהית
שהיא מעבר להשגת בשר ודם. לפי השקפתם, טעמים ארציים, גם אם עניינם הוא
תיקון החברה ושלמות המידות והשכל, עוקרים מן המצוות את ממד העומק והמסתורין
שבחיים הדתיים</span>.

<span dir="rtl">הרשב"א מכיר שיש מצוות שכתובה תכליתן, אך טוען שגם היא לא
עיקר תכליתן, אלא חלק מזערי.</span>

<u><span dir="rtl">שו"ת הרשב"א חלק א סימן צד</span>: <span dir="rtl">(ר'
שלמה בן אברהם אדרת, נפטר 1310 ברצלונה).</span></u>

<span dir="rtl">ההצעה שהצעת כי כלל המצות הם בגוף, ורומזות אמת בנפש. וכל
ישראל שיש להם חלק לעולם הבא, מסכימים על דבר זה. וכתוב (דברים ד, ו)
ושמרתם ועשיתם, כי היא חכמתכם ובינתכם. ואף המצות שירָאה מפשוטי הטעמים
שנתנה בהם התורה, שהטעמים ההם הם תכלית, **הכונה בהם אינה תכלית**. אלא
הטעם ההוא אמת, **אך הוא כנקודה מתועלותיה ומכונותיה**. והדברים הנעלמים
הרמוזים בתוכה לאשר חננם השם יתברך, אין להם תכלה.</span>

<span dir="rtl">ואחרים מתמודדים עם הרמב"ם.</span>

<u><span dir="rtl">טור יו"ד סימן קפא</span> <span dir="rtl">("בעל
הטורים" הוא יעקב בן אשר, נפטר 1343, גרמניה, ספרד)</span></u>

<span dir="rtl">הקפת הראש והשחתת הזקן גם באלו כתב הרמב"ם שאסרם הכתוב
מפני שעושין כן עכו"ם. ... **ואין אנו צריכים לבקש טעם למצות כי מצות מלך
הם עלינו אף לא נדע טעמן.**</span>

<span dir="rtl">ויוסף קארו (נפטר בצפת ב 1575) מגיב על "הטור".</span>

<u><span dir="rtl">בית יוסף על יו"ד סימן קפא</span></u>

<span dir="rtl">.ומה שאמר רבינו וזה אינו מפורש, ואין אנו צריכים לבקש טעם
למצות וכו'. דבריו מבוארים שדעתו לחלוק על הרמב"ם. למה לו לבקש טעם מדעתו
לשום מצוה? שנראה שאילו לא היו יודעים טעם המצות לא היינו מצווים לעשותן!
ואין הדבר כן כי מצות מלך הם עלינו, ואף אם לא נדע טעמן אנו מצווים לעשותן.
\[והוא ממשיך בסנגוריה על הרמב"ם\] ....</span>

<span dir="rtl">ומשם נתבונן שדעתו ז"ל לומר, שאע"פ שכל חוקי התורה גזירות
מלך הם, מכל מקום כל מה שנוכל לבקש לו טעם נאמר בו טעם, .... ומה שלא נמצא
לו טעם נייחס הדבר לקוצר השגתינו, ואנו חייבים לקיימם כמו המצות שנודע
טעמם, כי גזירות המלך הם עלינו.</span>

<span dir="rtl">וכן בן זמנו, ר' משה אישרליס, הרמ"א, (נפטר 1572,
פולין)</span>

<u><span dir="rtl">דרכי משה על יו"ד סימן קפא</span></u>

<span dir="rtl">ואני אומר ג"כ חס ליה לרבינו \[בעל הטור\] שיחשוד בכשירות
כמו הרמב"ם למיסבר עליו שיסבור שאם לא יודעים טעם המצות לא היינו מצווים
לעשות וגו'.</span>

<span dir="rtl">לא מצינו בשום חכם ישראל שיאמין בזה, אלא הוא **רק דרך
הפוקרים בתורה שאין מאמינים רק מה שיסכים אליו השכל** ולכן א"א \[אי אפשר\]
שחשב רבינו זאת על הרמב"ם.</span>

<span dir="rtl">לסיכום, ניתן לומר שהנושא כבד יותר, כלומר ללא הכרעה, וגם
היום נכתבים מאמרים רבים, הדנים בו מנקודת מבט של מאמינים. עד היום קיימות
שלוש העמדות המסורתיות ביחס להתנגדות לעיסוק בטעמי המצוות:</span>

- <span dir="rtl">הגישה המדגישה את המסתורין וההשגבה של המצוות (אין אדם
  יכול לרדת לעומקן, זו כוללת את הגישה הקבלית, על הסבריה)</span>

- <span dir="rtl">הגישה של ציות והכנעה (כל עיקר הדת היא ציות ללא עוררין
  לצו האלוהים, זוהי גישתו של ישעיהו ליבוביץ, למשל).</span>

- <span dir="rtl">והגישה החינוכית, הטוענת שעיסוק בטעמי המצוות עלול להביא
  לאי קיומן החלקי לפחות.</span>

<span dir="rtl">מצד שני אין ספק, שהדחף של אנשים ביקורתיים, גם דתיים,
לחשוף את הטעמים קיים תמיד ולא פוחת היום.</span>

<span dir="rtl">לכן, ניתן למצוא ברשת הרבה מאוד שאלות לרבנים בנושא זה,
ולתשובה יש כמעט תמיד תבנית דומה:  
קודם כל אל תתנה את קיום המצווה בהבנת הטעמים, כי אנחנו לא יכולים להבין,
בשכלנו האנושי, את המחשבה האלוהית.</span>

<span dir="rtl">אחר כך, רבנים סוקרים את דעותיהם של חז"ל וחכמי ימי
הבינים, הראשונים והאחרונים.</span>

<span dir="rtl">במילים פשוטות: קודם כל ציות והכנעה, אחר כך את יכול
להתפלסף.</span>

<span dir="rtl">וזה מה שקפץ בפייסבוק, ואולי עונה על השאלה...</span>

<img src="../../img/images-207/media/image2.jpeg"
style="width:5.02523in;height:5.8501in"
alt="ייתכן שזו תמונה של ‏‏אדם אחד‏ ו‏טקסט שאומר &#39;‏තත נכון, לעשות זה מוסר, לך. אומרים מה משנה לא לך, שאומרים מה לעשות זה דת נכון. מה משנה לא מנקן ה.ל‏&#39;‏‏" />
