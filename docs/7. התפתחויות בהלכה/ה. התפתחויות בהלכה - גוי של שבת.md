<span dir="rtl"><u>התפתחויות בהלכה – גוי של שבת</u></span>

<span dir="rtl">התופעה של "גוי של שבת" היא מעניינת ביותר, מפני שיש בה
מין הודאה שהיהדות ההלכתית היא בלתי ניתנת ליישום על ידי חברת יהודים....
הם תמיד נזקקים ל"גוי".</span>

<span dir="rtl">ובנוסף, היא תופעה עתיקה ביותר, ולא, כמו שנדמה לנו
לפעמים, תופעה חדשה של היהודי האמיד באירופה.</span>

<span dir="rtl">מצוות שמירת השבת, היא כנראה אחת המצוות הבודדות שקוימו גם
בימי הבית הראשון, לפחות בסופו, ועליה נאבקו החוזרים מגלות בבל.</span>

<u><span dir="rtl">ספר ירמיה פרק יז</span></u>

<span dir="rtl">(כא) כֹּה אָמַר יְהֹוָה הִשָּׁמְרוּ בְּנַפְשׁוֹתֵיכֶם וְאַל תִּשְׂאוּ מַשָּׂא בְּיוֹם הַשַּׁבָּת
וַהֲבֵאתֶם בְּשַׁעֲרֵי יְרוּשָׁלָם</span>:

<span dir="rtl">(כב) וְלֹא תוֹצִיאוּ מַשָּׂא מִבָּתֵּיכֶם בְּיוֹם הַשַּׁבָּת וְכָל מְלָאכָה לֹא תַעֲשׂוּ
וְקִדַּשְׁתֶּם אֶת יוֹם הַשַּׁבָּת כַּאֲשֶׁר צִוִּיתִי אֶת אֲבוֹתֵיכֶם:</span>

<u><span dir="rtl">ספר נחמיה פרק יג</span></u>

<span dir="rtl">(טו) בַּיָּמִים הָהֵמָּה רָאִיתִי בִיהוּדָה דֹרְכִים גִּתּוֹת בַּשַּׁבָּת וּמְבִיאִים
הָעֲרֵמוֹת וְעֹמְסִים עַל הַחֲמֹרִים וְאַף יַיִן עֲנָבִים וּתְאֵנִים וְכָל מַשָּׂא וּמְבִיאִים יְרוּשָׁלִַם בְּיוֹם
הַשַּׁבָּת וָאָעִיד בְּיוֹם מִכְרָם צָיִד</span>:

<span dir="rtl">(טז) וְהַצֹּרִים יָשְׁבוּ בָהּ מְבִיאִים דָּאג וְכָל מֶכֶר וּמוֹכְרִים בַּשַּׁבָּת לִבְנֵי
יְהוּדָה וּבִירוּשָׁלִָם</span>:

<span dir="rtl">(יז) וָאָרִיבָה אֵת חֹרֵי יְהוּדָה וָאֹמְרָה לָהֶם מָה הַדָּבָר הָרָע הַזֶּה אֲשֶׁר
אַתֶּם עֹשִׂים וּמְחַלְּלִים אֶת יוֹם הַשַּׁבָּת:</span>

<span dir="rtl">אבל המצוות הקשורות בשבת, שנכתבו בתורה, וכנראה אפילו
בתחילת הבית השני, הן כלליות למדי.</span>

<u><span dir="rtl">ספר שמות פרק כ</span></u>

<span dir="rtl">(ט) שֵׁשֶׁת יָמִים תַּעֲבֹד וְעָשִׂיתָ כָּל מְלַאכְתֶּךָ</span>:

<span dir="rtl">(י) וְיוֹם הַשְּׁבִיעִי שַׁבָּת לַיהֹוָה אֱלֹהֶיךָ לֹא תַעֲשֶׂה כָל מְלָאכָה אַתָּה
וּבִנְךָ וּבִתֶּךָ עַבְדְּךָ וַאֲמָתְךָ וּבְהֶמְתֶּךָ וְגֵרְךָ אֲשֶׁר בִּשְׁעָרֶיךָ:</span>

<u><span dir="rtl">ספר שמות פרק לה</span></u>

<span dir="rtl">(ב) שֵׁשֶׁת יָמִים תֵּעָשֶׂה מְלָאכָה וּבַיּוֹם הַשְּׁבִיעִי יִהְיֶה לָכֶם קֹדֶשׁ שַׁבַּת
שַׁבָּתוֹן לַיהֹוָה כָּל הָעֹשֶׂה בוֹ מְלָאכָה יוּמָת</span>:

<span dir="rtl">(ג) לֹא תְבַעֲרוּ אֵשׁ בְּכֹל משְׁבֹתֵיכֶם בְּיוֹם הַשַּׁבָּת:</span>

<span dir="rtl">אך מהי ואיזה היא המלאכה שאסור לעשות בשבת?</span>

<span dir="rtl">ספר היובלים, שנכתב כנראה כ 200 שנה לפני חורבן הבית השני,
מפרט מעט יותר במצוות שמירת השבת.</span>

<span dir="rtl"><u>ספר היובלים, נ ט-יג (מתוך ספרים חיצוניים בעריכת אברהם
כהנא)</u></span>

<span dir="rtl">לא תעשו ביום השבת כל מלאכה אשר לא הכינותם לכם ביום
השישי, לאכול ולשתות ולנוח ולשבות מכל עבודה ביום הזה, ולברך את ה' אלוהיכם
אשר נתן לכם יום שבתון ויום קדוש ויום מלוכה. קדוש היום הזה לכל ישראל,
בימיכם, ובכל הימים....</span>

<span dir="rtl">וכל איש אשר יעשה בו מלאכה, **ואשר ילך בדרך, ואשר יעבד את
האדמה אם בביתו, ואם בכל מקום, ואשר יבעיר אש, ואשר ישא על בהמתו, והיורד
באנייה בים, ואשר יכה ויהרוג כל איש, והשוחט בהמה ועוף, והצם והעושה מלחמה
ביום השבת** האיש אשר יעשה דבר מכל הדברים הללו ביום השבת - ומת, למען
ישבתו בני ישראל במצוות שבתות הארץ, ככתוב על לוחות השמים אשר נתן בידי
לכתוב לך, חוקי עת ועת, בחלוקת ימיה.</span>

<span dir="rtl">אבל, במשנה, אנחנו מקבלים כבר מצבור של סייגים למצווה,
שעתידים להתרחב בעתיד, אבל נראה שכבר בתקופת המשנה קשה היה לעמוד
בהם.</span>

<span dir="rtl">האמצעי המדרשי הוא המלאכות שנעשו בבניית המשכן, בפרקים
הצמודים לאחד מציוויי השבת.</span>

<u><span dir="rtl">משנה מסכת שבת פרק ז</span></u>

<span dir="rtl">(ב) אֲבוֹת מְלָאכוֹת אַרְבָּעִים חָסֵר אֶחָת. הַזּוֹרֵעַ. וְהַחוֹרֵשׁ. וְהַקּוֹצֵר.
וְהַמְעַמֵּר. הַדָּשׁ. וְהַזּוֹרֶה. הַבּוֹרֵר. הַטּוֹחֵן. וְהַמְרַקֵּד. וְהַלָּשׁ. וְהָאוֹפֶה. הַגּוֹזֵז אֶת הַצֶּמֶר.
הַמְלַבְּנוֹ. וְהַמְנַפְּצוֹ. וְהַצּוֹבְעוֹ. וְהַטּוֹוֶה. וְהַמֵּסֵךְ. וְהָעוֹשֶׂה שְׁנֵי בָתֵּי נִירִין. וְהָאוֹרֵג
שְׁנֵי חוּטִין. וְהַפּוֹצֵעַ שְׁנֵי חוּטִין. הַקּוֹשֵׁר. וְהַמַּתִּיר. וְהַתּוֹפֵר שְׁתֵּי תְפִירוֹת. הַקּוֹרֵעַ עַל
מְנָת לִתְפֹּר שְׁתֵּי תְפִירוֹת. הַצָּד צְבִי. הַשּׁוֹחֲטוֹ. וְהַמַּפְשִׁיטוֹ. הַמּוֹלְחוֹ וְהַמְעַבֵּד אֶת עוֹרוֹ.
וְהַמּוֹחֲקוֹ. וְהַמְחַתְּכוֹ. הַכּוֹתֵב שְׁתֵּי אוֹתִיּוֹת. וְהַמּוֹחֵק עַל מְנָת לִכְתֹּב שְׁתֵּי אוֹתִיּוֹת.
הַבּוֹנֶה. וְהַסּוֹתֵר. הַמְכַבֶּה. וְהַמַּבְעִיר. הַמַּכֶּה בַפַּטִּישׁ. הַמּוֹצִיא מֵרְשׁוּת לִרְשׁוּת. הֲרֵי אֵלּוּ
אֲבוֹת מְלָאכוֹת אַרְבָּעִים חָסֵר אֶחָת:</span>

<span dir="rtl">ל"אבות המלאכה" יש בנים. כלומר, מלאכות הנגזרות מהן וגם הן
אסורות.</span>

<span dir="rtl">הנה, היום אסור להפעיל מתג חשמלי של אור או כל מכשיר,
כפרשנות על משנה זו, שלכאורה בעצמה מפרשת את מצוות השבת בתורה, המובעת
בפסוקים בודדים.</span>

<span dir="rtl">מעניין שכל הרבנים מסכימים שאסור להדליק אור, אך יש
פרשנויות שונות איך להסתמך על המשנה. יש המסתמכים על "המבעיר", ויש גם על
"האורג שני חוטים"....</span>

<span dir="rtl">כבר בתלמוד בבלי מצויה ביקורת עדינה על בולמוס האיסורים
במשנה...</span>

<u><span dir="rtl">תלמוד בבלי מסכת חגיגה דף י/א</span></u>

<span dir="rtl">משנה, היתר נדרים פורחין באויר, ואין להם על מה שיסמכו.
**הלכות שבת**, חגיגות והמעילות, הרי הם **כהררים התלוין בשערה שהן מקרא
מועט והלכות מרובות.**</span>

<span dir="rtl">בנימין הלוי, במאמר "לדמותה הקדומה של השבת", בית מקרא,
תשל"ט,</span>

<span dir="rtl">מדגיש שבתחילתה הייתה מצוות השבת לחדול מעבודה
חקלאית.</span>

<span dir="rtl">ואמנם, בין 39 אבות המלאכה, רק 8 אחרונות אין עוסקות
בעבודה חקלאית, ציד, ונגזרותיהם.</span>

<span dir="rtl">אבל, הלכות שבת במשנה ואחריה בתלמוד הן מפורטות ביותר,
מגבילות ביותר, וכמעט בלתי אפשרי לעמוד בהן.</span>

- <span dir="rtl">איסור הבערת אש, אמנם עם אפשרות להשאיר אש דולקת, אבל זה
  היה קשה ומסוכן ביותר בימים קדומים.</span>

- <span dir="rtl">איסור "יצירה" כלשהי, אפילו הוספת תבלין לאוכל מבושל, כל
  עוד אינו בצלחת.</span>

- <span dir="rtl">מותר לחמם אוכל מוצק אך לא תבשיל נוזלי... (שמא
  יתבשל).</span>

- <span dir="rtl">אסור לנקות, אסור לתקן בגד, לכתוב.</span>

- <span dir="rtl">אסור לכבות אש, אפילו אם קיימת דליקה המכלה את
  הבית!</span>

- <span dir="rtl">אסור להוציא חפץ מרשות היחיד לרשות הרבים, למשל, מטריה,
  או עגלת תינוק.</span>

<span dir="rtl">ואלו רק דוגמאות, כדי להראות שכבר עם קביעת התקנות הללו,
היה צורך במציאת דרכים לעקיפתן.</span>

<span dir="rtl">לדוגמא, המצאת העירוב, ההופך רשות רבים לרשות יחיד...
קיימת מסכת שלמה כבר במשנה, לטיפול בנושא זה.</span>

<span dir="rtl">ואפילו, כבר במשנה מתייחסים לגוי של שבת.</span>

<span dir="rtl">המילה "גוי" משנה את משמעותה התנ"כית, עם, והופכת להיות שם
נרדף ל"נכרי" "לא יהודי" וגם "עכו"ם, עובד כוכבים ומזלות".</span>

<span dir="rtl">היחס לגוי במקורותינו הוא מגוון.</span>

<span dir="rtl">כידוע, כל יהודי מתפלל בתפילת השחר "ברוך שלא עשני גוי".
מילא, הוא גאה ביהדותו.</span>

<span dir="rtl">אבל ניתן למצוא במקורות את הגוי נחות, רשע, שנוא, וגם טוב,
חכם, אפילו אידיאלי.</span>

<span dir="rtl">ישי רוזן-צבי במאמרו "מגוי קדוש לגוי של שבת", מדגיש את
המדיניות של המשנה, שאינה גזענית, אך מנסה לייצר מודל בינרי, גבול ברור,
מיהו יהודי, מיהו שאינו יהודי. (לכן, גם המשנה "המציאה" את הגיור הפורמלי,
שלא היה קיים קודם).</span>

[https://heb.hartman.org.il/from-a-holy-nation-goy-to-shabbes-goy-non-jew<span dir="rtl">/</span>](https://heb.hartman.org.il/from-a-holy-nation-goy-to-shabbes-goy-non-jew/)

<span dir="rtl">נראה כמה קטעים המגנים את הגוי.</span>

<u><span dir="rtl">תלמוד בבלי מסכת יבמות דף ס/ב</span></u>

<span dir="rtl">וכן היה ר"ש בן יוחאי אומר קברי עובדי כוכבים אינן מטמאין
באהל, שנאמר "ואתן צאני צאן מרעיתי אדם אתם" \[יחזקאל ל"ד\] **אתם קרויין
אדם ואין העובדי כוכבים קרויין אדם**.</span>

<u><span dir="rtl">תלמוד בבלי מסכת בבא בתרא דף מה/א</span></u>

<span dir="rtl">מאי טעמא מידע ידע דסתם עובד כוכבים אנס הוא, שנא' אשר
פיהם דבר שוא וימינם ימין שקר:</span>

<span dir="rtl"><u>\[</u>אנס כאן, במשמעות פושע\]</span>

<u><span dir="rtl">תוספתא מסכת עבודה זרה פרק ג</span></u>

<span dir="rtl">בת ישראל לא תילד את העובדת כוכבים מפני שמילדת לעבודת
כוכבים, ועובדת כוכבים לא תילד את בת ישראל מפני **שחשודין על הנפשות**,
דברי ר"מ. וחכמים אומרים עובדת כוכבים מילדת את בת ישראל בזמן שאחרים
עומדים על גבה בינה לבינה אסור מפני שחשודין על הנפשות.</span>

<span dir="rtl">\[חשודים על הנפשות – רוצחים בפוטנציה\].</span>

<u><span dir="rtl">תלמוד בבלי מסכת ברכות דף נח/א</span></u>

<span dir="rtl">ואמר רב המנונא הרואה אוכלוסי ישראל אומר ברוך חכם הרזים,
אוכלוסי עובדי כוכבים אומר בושה אמכם וגו'</span>

<span dir="rtl">אבל יש בהחלט גם מקורות המחמיאים לגוי.</span>

<u><span dir="rtl">תלמוד בבלי מסכת ברכות דף נח/א</span></u>

<span dir="rtl">תנו רבנן הרואה חכמי ישראל אומר, ברוך שחלק מחכמתו ליראיו,
חכמי עובדי כוכבים, אומר, ברוך שנתן מחכמתו לבריותיו. הרואה מלכי ישראל
אומר, ברוך שחלק מכבודו ליראיו. מלכי עובדי כוכבים אומר ברוך שנתן מכבודו
לבריותיו.</span>

<u><span dir="rtl">תלמוד בבלי מסכת ברכות דף ח/ב</span></u>

<span dir="rtl">תניא אמר רבי עקיבא בשלשה דברים אוהב אני את המדיים.
כשחותכין את הבשר אין חותכין אלא על גבי השולחן. כשנושקין אין נושקין אלא
על גב היד. וכשיועצין אין יועצין אלא בשדה.  
...תניא אמר רבן גמליאל בשלשה דברים אוהב אני את הפרסיים הן צנועין
באכילתן, וצנועין בבית הכסא, וצנועין בדבר אחר.</span>

<u><span dir="rtl">מדרש רבה דברים - פרשה א פסקה טו</span></u>

<span dir="rtl">א"ר אבהו: שאלו תלמידיו את רבי אליעזר הגדול, אי זהו כיבוד
אב ואם? אמר להם, צאו וראו מה עשה דמה בן נתינה באשקלון. והיתה אמו חסרת
דעת והיתה מסטרתו בין חביריו, ולא היה אומר לה אלא דייך אמי.</span>

<span dir="rtl">אמרו רבותינו:</span>

<span dir="rtl">פ"א באו חכמים אצלו ליקח הימנו אבן אחת טובה שנאבדה מכלי
כהן שהיה דר באשקלון ופסקו עמו באלף זהובים נכנס ומצא רגלו של אביו פשוטה
על התיבה שהיתה אבן טובה בתוכה והיה ישן ולא בקש לצערו, ויצא לחוץ ריקם.
כיון שלא הוציאה, כסבורין שמבקש מהן יותר והעלו דמיה י' אלפים זהובים.
כשניעור אביו משנתו נכנס והוציאה להן בקשו ליתן לו י' אלפים זהובים אמר להם
חס לי איני נהנה משכר אבותי אלא בדמים הראשונים שפסקתי עמכם אלף זהובים, כך
אני נוטל מכם.</span>

<span dir="rtl">ברור, שדמה בן נתינה הוא גוי, בירושלמי זה נאמר
במפורש.</span>

<u><span dir="rtl">ירושלמי קידושין פרק א הלכה ז</span></u>

<span dir="rtl">עד איכן הוא כיבוד אב ואם? אמר להן ולי אתם שואלין? לכו
שאלו לדמה בן נתינה.</span>

<span dir="rtl">דמה בן נתינה ראש פטר בולי הוה. פעם אחת היתה אמו מסטרתו
לפני בולי שלו, ונפל קורדקסין שלה מידה, והושיט לה כדי שלא תצטער.</span>

<span dir="rtl">א"ר חזקיה, הגוי האשקלוני היה, וראש כל פטר בולי היה, ואבן
שישב עליה אביו לא ישב עליה מימיו, וכיון שמת עשה אותה יראה משלו. פעם אחת
אבדה ישפה של בנימין...</span>

<span dir="rtl"><u>בימי הביניים, יהודה הלוי, בספרו "הכוזרי", אינו שונא
גויים, אבל מתעקש על עליונות גזענית:</u></span>

<span dir="rtl">אמר הכוזרי: אם כן אני רואה שתורתכם אינה נתונה כי אם
לכם.</span>

<span dir="rtl">אמר החבר: כן-הוא, וכל הנלוה אלינו מן האומות בפרט, יגיעהו
מן הטובה אשר ייטיב הבורא אלינו, אך **לא יהיה שוה עמנו**. ואלו היה חיוב
התורה מפני שבראנו, היה שוה בה הלבן והשחור, כי הכל בריאותיו. \[כלומר
מתמודד עם "בצלם אלוהים ברא את האדם"\] אך התורה **מפני שוציאנו ממצרים**,
והתחברות כבודו אלינו, מפני שאנחנו נקראים **הסגולה מבני אדם**.</span>

<span dir="rtl">כלומר, היהדות היא גזע עליון.</span>

<span dir="rtl">האידאולוגיה של "הכוזרי" היא שמבנה העולם הוא: דומם, צומח,
חי, מדבר (אדם), יהודי. ולצערנו, רבים מבני הישיבות בארצנו מתחנכים על פי
אידיאולוגיה זו.</span>

<span dir="rtl">שונה ממנו הרמב"ם, שרואה ביהדות תורה שכלית עליונה, ולכן
אצלו כל מתגייר הוא יהודי גמור. אין לרמב"ם גם בעיה ללמוד מאריסטו היווני
דרך פילוסופים מוסלמים, בעוד שיש "חכמים", שכדי "לגייר" את אריסטו, מספרים
שלמד תורה מפי אפלטון, אבל אפלטון נפגש עם ירמיהו הנביא...</span>

<span dir="rtl">כך שמאז ומתמיד, כמו אצלנו, יש גויים טובים ויש גויים
רעים.</span>

<span dir="rtl">אבל אצל חז"ל יש גם גויים "שימושיים". נחזור לחוקי
השבת.</span>

<span dir="rtl">חוקי השבת הם כל כך נוקשים, שאסור לכבות דליקה בשבת אם אין
פיקוח נפש. ומכיוון שיש מגבלה על העברת ציוד מרשות היחיד לרשות הרבים, יש
גם הגבלות על הצלת רכוש.</span>

<u><span dir="rtl">משנה מסכת שבת פרק טז</span></u>

<span dir="rtl">(א) כָּל כִּתְבֵי הַקֹּדֶשׁ מַצִּילִין אוֹתָן מִפְּנֵי הַדְּלֵקָה, בֵּין שֶׁקּוֹרִין בָּהֶן
וּבֵין שֶׁאֵין קוֹרִין בָּהֶן. ....</span>

<span dir="rtl">(ב) מַצִּילִין מְזוֹן שָׁלשׁ סְעֻדּוֹת הָרָאוּי לָאָדָם לָאָדָם, הָרָאוּי לַבְּהֵמָה
לַבְּהֵמָה.</span>

<span dir="rtl">.....</span>

<span dir="rtl">(ד) וּלְשָׁם מוֹצִיא כָל כְּלֵי תַשְׁמִישׁוֹ, וְלוֹבֵשׁ כָּל מַה שֶּׁיָּכוֹל לִלְבּשׁ,
וְעוֹטֵף כָּל מַה שֶּׁיָּכוֹל לַעֲטֹף. רַבִּי יוֹסֵי אוֹמֵר, שְׁמוֹנָה עָשָׂר כֵּלִים. וְחוֹזֵר וְלוֹבֵשׁ
וּמוֹצִיא, וְאוֹמֵר לַאֲחֵרִים, בּוֹאוּ וְהַצִּילוּ עִמִּי</span>:

<span dir="rtl">.....</span>

<span dir="rtl">(ו) **נָכְרִי שֶׁבָּא לְכַבּוֹת, אֵין אוֹמְרִים לוֹ כַּבֵּה וְאַל תְּכַבֶּה, מִפְּנֵי
שֶׁאֵין שְׁבִיתָתוֹ עֲלֵיהֶן, אֲבָל קָטָן שֶׁבָּא לְכַבּוֹת, אֵין שׁוֹמְעִין לוֹ, מִפְּנֵי שֶׁשְּׁבִיתָתוֹ
עֲלֵיהֶן**</span>**: <span dir="rtl">\[אינך יכול להרשות לחלל שבת למישהו
שאתה אחראי עליו\].</span>**

<span dir="rtl">....</span>

<span dir="rtl">(ח) **נָכְרִי שֶׁהִדְלִיק אֶת הַנֵּר**, מִשְׁתַּמֵּשׁ לְאוֹרוֹ יִשְׂרָאֵל, **וְאִם
בִּשְׁבִיל יִשְׂרָאֵל, אָסוּר**. מִלֵּא מַיִם לְהַשְׁקוֹת בְּהֶמְתּוֹ, מַשְׁקֶה אַחֲרָיו יִשְׂרָאֵל, וְאִם בִּשְׁבִיל
יִשְׂרָאֵל, אָסוּר. עָשָׂה גוֹי כֶּבֶשׁ לֵירֵד בּוֹ, יוֹרֵד אַחֲרָיו יִשְׂרָאֵל, וְאִם בִּשְׁבִיל יִשְׂרָאֵל,
אָסוּר. מַעֲשֶׂה בְרַבָּן גַּמְלִיאֵל וּזְקֵנִים שֶׁהָיוּ בָאִין בִּסְפִינָה, וְעָשָׂה גוֹי כֶּבֶשׁ לֵירֵד בּוֹ,
וְיָרְדוּ בוֹ רַבָּן גַּמְלִיאֵל וּזְקֵנִים:</span>

<span dir="rtl">ובנושא אחר שאינו קשור בשבת.</span>

<u><span dir="rtl">משנה מסכת גיטין פרק ט</span></u>

<span dir="rtl">(ח) גֵּט שֶׁכְּתָבוֹ עִבְרִית וְעֵדָיו יְוָנִית, יְוָנִית וְעֵדָיו עִבְרִית, עֵד
אֶחָד עִבְרִי וְעֵד אֶחָד יְוָנִי, כָּתַב סוֹפֵר וְעֵד, כָּשֵׁר. ....</span>

<span dir="rtl">כָּתַב חֲנִיכָתוֹ וַחֲנִיכָתָהּ, כָּשֵׁר, גֵּט מְעֻשֶּׂה, בְּיִשְׂרָאֵל, כָּשֵׁר. וּבַגּוֹיִם,
פָּסוּל. וּבַגּוֹיִם, חוֹבְטִין אוֹתוֹ וְאוֹמְרִים לוֹ עֲשֵׂה מַה שֶּׁיִּשְׂרָאֵל אוֹמְרִים לָךְ,
וְכָשֵׁר:</span>

<span dir="rtl">גט מעושה הוא גט שניתן על ידי הבעל שלא מרצונו
החופשי.</span>

<span dir="rtl">הנה פירוש הרמב"ם לקטע האחרון:</span>

<u><span dir="rtl">רמב"ם פירוש המשניות - מסכת גיטין פרק ט משנה
ח</span></u>

<span dir="rtl">גט מעושה בישראל לקוח באונס ובהכרח, והם אונסים הבעל על
הגט. לפיכך אם היו ב"ד ישראל, הם המכריחין אותו, הרי הוא גט כשר, ואם דייני
עכו"ם הכריחוהו על הגירושין הרי הוא גט פסול על כל צד מן הצדדים. **אבל אם
אנסו על מה שחייבוהו דייני ישראל** ..., אחר כך צוהו ב"ד של ישראל על
הכתיבה, הרי זה כשר</span>:

<span dir="rtl">ביהדות אירופה, גם בימי הביניים וגם בעת החדשה, היה תפקיד
ממשי ל"גוי של שבת", שפתר בעיות הלכתיות שקשה לחיות איתן (והרבנים לא פתרו
אותם...), ותמיד השימוש בגוי היה "כאילו".</span>

<span dir="rtl">ר' מרדכי בן הלל, נפטר קרוב ל 1300, מגדולי הפוסקים
באשכנז, דן בנושא היעזרות על ידי גוי להדליק תנור חימום בשבת,
ומתיר...</span>

<u><span dir="rtl">מרדכי על שבת - אות תנב</span></u>

<span dir="rtl">וזו תשובת רבינו יום טוב ז"ל.</span>

<span dir="rtl">מנעורי הייתי משתומם על האוסרים להתחמם כנגד מדורת נכרי
הנעשה בשביל ישראל כי ראיתי אבא מורי ורבינו משולם ז"ל, שהיו פרושים, שהיו
מתחממין, וכן גדולי עולם וטעמא נ"ל כדאמרינן בעלמא \[פסחים דף סט.\] הכל
חולים אצל המילה (**דחולה שאין בו סכנה אומרים לנכרי ועושה**) וכן הכל
חולים אצל קור ואם אין ממש חולים מצטערין הן לכל הפחות ...</span>

<span dir="rtl">ולולי יתמהו עלי הייתי מתיר **אפילו האמירה בפירוש** וכל
שכן אם הנכרי בעצמו עושה בשביל הישראל שישראל מתחממים כנגדו. ואין להחמיר
במקום צער... אע"פ שישראל עוצם עיניו ופותח אמרינן מסייע אין בו ממש ושרי
כ"ש הכא דלא נגע ולא עביד אפי' עקימת פה....</span>

<span dir="rtl">קשה להבין את שפתו, אבל הוא מתמודד עם השיטות השונות, של
"נכרי יודע בעצמו", רמיזה על ידי מצמוץ בעיניים, או עקימת פה... כי הרי
אסור לבקש מהגוי...</span>

<span dir="rtl">והשולחן ערוך, במאה ה-16 מפרט...</span>

<u><span dir="rtl">שו"ע או"ח סימן רנג</span></u>

<span dir="rtl">וכל הדברים שאסור לעשות מדברים אלו, אסור לומר לאינו יהודי
לעשות. לכן אסור לומר לאינו יהודי להחם הקדירה אם נצטנן; ואם עשה כן, אסור
לאכלו אפי' צונן. אמנם אם לא נצטנן כ"כ, שעדיין ראויים לאכול, אם חממו אותו
האינם יהודים, מותרין לאכול. לכן נוהגין שהאינם יהודים מוציאין הקדירות מן
התנורים שמטמינים בהן ומושיבין אותן אצל תנור בית החורף או עליו ומבערת
אח"כ התנור ההוא וע"י זה הקדירות חוזרים ונרתחים.</span>

<span dir="rtl">התחכמות...</span>

<u><span dir="rtl">שו"ע או"ח סימן רמד</span></u>

<span dir="rtl">סימן רמד - איזה מלאכות יכול **האין יהודי** לעשות בעד
הישראל</span>:

<span dir="rtl">(א) פוסק עם האינו יהודי על המלאכה, וקוצץ דמים, **והאינו
יהודי עושה לעצמו**, ואף על פי שהוא עושה בשבת, מותר; **בד"א, בצנעה, שאין
מכירים הכל שזו המלאכה הנעשית בשבת של ישראל היא**, אבל אם היתה ידועה
ומפורסמת, אסור שהרואה את האינו יהודי עוסק אינו יודע שקצץ, ואומר שפלוני
שכר האינו יהודי לעשות מלאכה בשבת; לפיכך הפוסק עם הא"י לבנות לו חצירו או
כותלו, או לקצור לו שדהו, אם היתה המלאכה במדינה או בתוך התחום, אסור לו
להניחה לעשות לו מלאכה בשבת, **מפני הרואים שאינם יודעים שפסק**.</span>

<span dir="rtl">לא הבנתי את נושא הפסיקה (כלומר, התניה, הסכמה מראש) ואת
"קוצץ דמים" (מקצה כסף), אבל ברור הרעיון. גם אסור, גם מותר, **והעיקר שזה
לא ייראה** כהוראה לגוי לחלל שבת.</span>

<u><span dir="rtl">במאמר "גוי של שבת" באתר
"תרבות</span>il.<span dir="rtl">" </span></u>

[https://tarbutil.cet.ac.il/lexicon/%D7%92%D7%95%D7%99-%D7%A9%D7%9C-%D7%A9%D7%91%D7%AA<span dir="rtl">/</span>](https://tarbutil.cet.ac.il/lexicon/%D7%92%D7%95%D7%99-%D7%A9%D7%9C-%D7%A9%D7%91%D7%AA/)

<span dir="rtl">במשך הדורות גדל הצורך ב"גוי של שבת", לא רק בענייני בית
ומשפחה – אלא גם בתחומי הכלכלה והפרנסה, ו"גוי של שבת" **היה תפקיד קבוע
בקהילת היהודים באירופה**. הרחבת תחומי פרנסתם של היהודים במאות 16 – 18
והשתלבותם בחיי הכלכלה "העמידו את היהודי לפני קשיים בשמירת שבת על הסייגים
המקובלים בה לפי ההלכה". בנסיבות אלו יכלו יהודים להמשיך ולשמור את השבת
והחגים **רק באמצעות הנוצרי**, הגוי, שמילא את מקומו של היהודי. לשם כך
נקבעו תקנות והיתרים "עממיים והלכתיים", ובהם שיתופם הפורמלי (והפיקטיבי)
של נוכרים בעסקים של יהודים. המטרה שעמדה לנגד עיניהם של פוסקי ההלכה הייתה
"להרחיק את היהודי עצמו מתחום העבודה הנעשית ביום הקדוש", ו"גוי של שבת"
היה אחד האמצעים באותה תקופה.</span>

<span dir="rtl">אבל אנו באנו ארצה לבנות ולהבנות בה, והציונות יצרה בעיות
חדשות, והתנגשויות חדשות עם ההלכה...</span>

<span dir="rtl"><u>כותב הרב קוק למוסד "מקוה ישראל אגרות הראיה חלק ד ',
אגרת קלא</u></span>
<https://meyda.education.gov.il/files/Hemed/rabanim/keter9.pdf>

<span dir="rtl">הנני מוצא לי חובה קדושה להעיר את לבבכם, על דבר אשר
הקשיבה אזני, ביחש לההנהגה שבחווה היקרה שלכם עם קדושת יום שבת
קודש</span>. <span dir="rtl">סופר לי, את אשר לא אאמין, כי צעירינו
העובדים אצלכם מחללים הם את השבת בעבודות אסורות</span>,
<span dir="rtl">כמו חליבת הבהמות, והשקאת הצמחים</span>.
<span dir="rtl">אלופי היקרים, הייתכן דבר זה להיות?? הננו הולכים ונגשים
אל גאולתנו ואל פדות נפשנו. קומתנו הישראלית הולכת היא ומזדקפת, רואים אנו
בעינינו כי פקד ה' את עמו, וחזיונות תקותינו אשר בדבר ה' הולכים ומתגשמים,
ובשעה גדולה כזו הנהיה אנחנו עכשו נזורים אחור, מאחר מקור חיינו, ונחלל את
היום הקדוש שהוא הוד קדשינו ותפארתנו. אינני מקבל לאמת את השמועה הזאת, אבל
אם ימצאו איזה צעירים יחידים שהם שוגים בזה, הנני מבקש את מעלת ההנהלה
שתאחז ידה בכח ובעוז לשמור את קדושת השבת</span>.

<span dir="rtl">ואחרי שעונים לו הממוענים שעיקרון העבודה העברית חשוב להם,
ולא ישכרו ערבי לחליבת הפרות הוא מתעקש:</span>

<span dir="rtl">לא חדלה תורתנו הקדושה מלהזכירו \[את הגוי\] בתור אחד
מהנספחים לחיינו החברותיים... מה שנכנס בכלל היתר מלאכה על -ידי גוי בפרטים
ידועים הוא דבר שאנו צריכים להכניס בחשבון של המשק החקלאי שלנו...</span>

<span dir="rtl">כדי לקיים את חיינו אנחנו זקוקים לגוי...</span>

<span dir="rtl">ב 1926, השאלה נוצרת ברפתות במושבות, והרב עוזיאל, מתפלפל
ומתיר חליבה בשבת, בארבעה תנאים, וגם זה רק אם "יסכימו עמי רבותינו הגאונים
שבארצנו":</span>

<span dir="rtl">שהחליבה תעשה על ידי כלי ולא בידים, וזאת לשם שינוי,
שתיעשה בצינעה, רק כשלא יהיה אפשר לעשות על-ידי גוי, ולחלוב לאט...</span>

<span dir="rtl">והרב קוק ממש לא שקט מהפסיקה הזו וכותב:</span>

<span dir="rtl">.... אין בזה שום נטיה שהוא איסור תורה ממש. ויש בזה סקילה
וחטאת, יהיה מאיזה טעם שיהיה. אם מטעם מְמַחֵק כדברי רבנו תם, או מטעם קוצר,
או מטעם מְפַרֵק, אם שנאמר שבעלי חיים לגבי שבת הוי בכלל גידולי קרקע... או
איזה טעם אחר שהוא, **אי אפשר לנו להקל ראש בדבר ולהתיר איסור תורה** לרובא
דרבוותא, על-ידי ישראל בשבת. ודי לנו אם נעלים עין מאלה שהם מקילין לחלוב
על גבי קרקע, וגם זה אין ראוי שתצא הוראה מפורשת משום תלמיד חכם מוחזק
בהוראה</span>, <span dir="rtl">אבל חלילה וחלילה להרחיב עוד את
ההיתר</span>. <span dir="rtl">ואקוה בע"ה שאם נעמוד כולנו באגודה אחת לחזק
את ידי החרדים על קדושת שבת קדש **ימצאו גם כעת נכרים שיוכלו לחלוב**
ויכנסו ברשיון הממשלה למושבות...</span>

<span dir="rtl">מה שנראה בעיני הציוני החילוני כאבסורד מוחלט, כאילו קיום
דתי בארץ ישראל בלתי אפשרי בלי הגוי, נראה בעיני הרב קוק כדרך המלך.</span>

<span dir="rtl"><u>ועוד ב 1931 הוא כותב</u>:</span>

<span dir="rtl">החליבה בשבת קודש על -ידי ישראל הוא איסור גמור וחילול שבת
נורא, וח"ו להורות בזה צד קולא</span>, <span dir="rtl">**ואין שום דרך כי
אם לחלוב בשבת על -ידי נכרי**, כמו שעשו אבותינו מעולם, ובכלל אי אפשר
לישוב יהודי שלא ימצאו בתוכו גם כן נכרים אחדים, לפי ההכרח של איזה דברים
המותרים להעשות בשבת ויום טוב דוקא על-ידי נכרים, וחוקי תורתנו הקדושה הם
בודאי יותר חזקים באין ערוך מכל מנהגי בדאות שבדאו להם אנשים, והם חיינו
ואורך ימינו ויסוד תחייתנו על אדמת הקודש</span>.

<span dir="rtl">מנהגי הבדאות, אצל הרב קוק, שהיה חרדי אבל ציוני ממש, הם,
למשל, עיקרון העבודה העברית...</span>

<span dir="rtl">למזלנו, מותר לשתות ביום חול חלב שנחלב בשבת בעבירה, ולכן
החלב היום כשר, אבל יש גם חלב "מהדרין" שנחלב בשבת על ידי גוי...</span>

<span dir="rtl">אבל מה קורה בחברת החשמל? כיצד למנוע חטאים גדולים ועצומים
של חילול שבת, ושימוש בחשמל הנוצר בחטא, על ידי אחינו שומרי המצוות?</span>

<span dir="rtl"><u>הנה הצעת חוק חדשה (כבר לא חדשה, משנת
2011):</u></span>

<span dir="rtl">[משרד
התשתיות](https://www.globes.co.il/news/%D7%9E%D7%A9%D7%A8%D7%93_%D7%94%D7%AA%D7%A9%D7%AA%D7%99%D7%95%D7%AA.tag) מקדם
הצעת חוק שתחייב את [חברת
החשמל](https://www.globes.co.il/news/%D7%97%D7%91%D7%A8%D7%AA_%D7%94%D7%97%D7%A9%D7%9E%D7%9C.tag) ואת
יצרני החשמל הפרטיים לעבוד לפי דרישות ההלכה בשבתות ובחגים. היוזמה,
שיישומה צפוי לעלות עשרות מיליוני שקלים, באה מתוך רצון להיענות לדרישותיהם
של גורמים חרדיים קיצוניים.</span>

<span dir="rtl">במסגרת המהלך ימונו **פקחים מטעם [הרבנות
הראשית](https://www.globes.co.il/news/%D7%94%D7%A8%D7%91%D7%A0%D7%95%D7%AA_%D7%94%D7%A8%D7%90%D7%A9%D7%99%D7%AA.tag)**,
שיוודאו כי העובדים בתחנות הכוח ובשאר מתקני חברת החשמל בשבתות **אינם
יהודים על-פי ההלכה**.</span>

<span dir="rtl">לא אלמן ישראל, יש לא יהודים "על פי ההלכה" וייתכן שפרנסות
טובות מוכנות לעולים שיסכימו לא להתגייר, או לערבים, או לאחרים. גם הפקחים
לא יהיו יהודים...</span>

<span dir="rtl">ורק שלא יימצא יהודי על פי ההלכה.</span>

<span dir="rtl">הבעיה עם חברת החשמל נוצרת על ידי החרדים הקיצוניים
שמשתמשים בגנרטורים פיראטיים ומסוכנים. לאחרונה (אפריל 2023) עלתה הצעה
לספק "חשמל כשר" על ידי אגירת חשמל, שזו השקעה גדולה ביותר, ואולי אף הגדלת
עלות השימוש לאחר ההשקעה. ואז הגוי של שבת יהיה מיותר...</span>

<span dir="rtl">בכלל, קיימת נטייה גוברת והולכת, לפתור בעיות הלכתיות, או
בביטוי של חילוניים, לרמות את אלוהים, על ידי הטכנולוגיה. וייתכן שנקדיש
לכך הרצאה מיוחדת.</span>
