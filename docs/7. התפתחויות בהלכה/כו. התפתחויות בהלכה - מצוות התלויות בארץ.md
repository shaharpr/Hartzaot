<span dir="rtl"><u>התפתחויות בהלכה – מצוות התלויות בארץ</u></span>

<span dir="rtl">"מצוות התלויות בארץ" הן מצוות חקלאיות, שביסודן הן מצוות
מן התורה.</span>

<span dir="rtl">בהמשך הדורות, חז"ל הקלו בהן, והפכו את רובן למצוות
מ"רבנן" שעבירה עליהן קלה יותר.</span>

<span dir="rtl">הן בלתי אפשריות לקיום בדורות אחרונים, עם הציונות
והחקלאות החדשה, ובלית ברירה הוקלו עוד יותר והפכו ברובן לסמליות, או
שמתגברים עליהן על ידי "הערמה".</span>

<span dir="rtl">אך, כמובן, צרות לא חסרות...</span>

<span dir="rtl">נוותר על הפסוקים בתנ"ך, שמופיעים בספרי שמות, ויקרא,
במדבר ודברים, ולא תמיד המצוות זהות בהן. אבל, נמנה אותן, ובוודאי לא את
כולן.</span>

<span dir="rtl"><u>מצוות התלויות בארץ:</u></span>

<table>
<colgroup>
<col style="width: 25%" />
<col style="width: 74%" />
</colgroup>
<thead>
<tr>
<th><span dir="rtl">תרומות ומעשרות</span></th>
<th><span dir="rtl">תרומה לכהנים, לפי הרצון, מעשר ראשון ללוויים, ממנו
מעשר לכוהנים, מעשר שני שיש לאוכלו בירושלים 4 שנים מתוך 6, ומעשר שני
לעניים שנתיים מתוך שש. בשמיטה אין מעשרות.</span></th>
</tr>
</thead>
<tbody>
<tr>
<td><span dir="rtl">ביכורים</span></td>
<td><span dir="rtl">להביא את הפירות הראשונים משבעת המינים
לכוהנים.</span></td>
</tr>
<tr>
<td><span dir="rtl">לקט שכחה ופאה</span></td>
<td><span dir="rtl">להשאיר בשדות כדי שהעניים יוכלו לאסוף.</span></td>
</tr>
<tr>
<td><span dir="rtl">שמיטה</span></td>
<td><span dir="rtl">אחת לשבע שנים איסור לעבד את האדמה</span></td>
</tr>
<tr>
<td><span dir="rtl">יובל</span></td>
<td><span dir="rtl">אחת לחמישים שנה האדמה חוזרת לבעליה.</span></td>
</tr>
<tr>
<td><span dir="rtl">עורלת הפרי</span></td>
<td><span dir="rtl">שלוש שנים ראשונות לאחר נטיעה אסור להשתמש
בפרי</span></td>
</tr>
<tr>
<td><span dir="rtl">נטע רבעי</span></td>
<td><span dir="rtl">שנה רביעים לאחר נטיעה יש לאכול את הפרי
בירושלים</span></td>
</tr>
<tr>
<td><span dir="rtl">כלאיים</span></td>
<td><span dir="rtl">אסור לגדל צמחים שונים בקירבה גדולה, אסור להרכיב עצים
שמינם שונה.</span></td>
</tr>
<tr>
<td><span dir="rtl">מצוות העומר ואיסור החדש</span></td>
<td><p><span dir="rtl">יש להביא את את ראשית הקציר אל הכוהן כקורבן, מיד
לאחר הפסח.</span></p>
<p><span dir="rtl">עד אז אסור לאכול מהתבואה החדשה שנזרעה בשנה שמאז הפסח
הקודם.</span></p></td>
</tr>
<tr>
<td><span dir="rtl">הפרשת חלה</span></td>
<td><span dir="rtl">מכל מאפה יש להפריש חלק לכוהנים (בתורה אין שיעור, אצל
חזל 1/24)</span></td>
</tr>
</tbody>
</table>

<span dir="rtl">אין אלה כל המצוות התלויות בארץ. הן מכונות כך, מפני שהן
תלויות בעבודת האדמה. לפי חז"ל רובן מחייבות רק בארץ ישראל, ויש אפילו
הטוענים שרק כאשר רוב עם ישראל בארץ ישראל. לכן חלקן נחשבות "מדאורייתא"
וחלקן מרבנן, מאחר ולא מתקיימים התנאים המחייבים אותם מהתורה.</span>

<span dir="rtl">כל זה, כמובן, מסובך ביותר ולא ניכנס לפירוט.</span>

<span dir="rtl">כדאי אולי כן לשים לב, שהמצוות הללו הן קבוצת מצוות שנוצרה
מתערובת של טעמים שונים:</span>

- <span dir="rtl">מיסים שתפקידם להחזיק את מעמד הכהונה (תרומה, מעשר ראשון
  ומעשר מן המעשר, ביכורים, הפרשת חלה, העומר...)</span>

- <span dir="rtl">מצוות שתפקידן לשמור על ירושלים כמרכז האומה (מעשר שני,
  נטע רבעי)</span>

- <span dir="rtl">מצוות חברתיות (לקט שכחה ופאה, מעשר עני, יובל).</span>

- <span dir="rtl">מצוות בעלות היגיון חקלאי (שמיטה, עורלה).</span>

<span dir="rtl">מובן שכל ארבעת הטעמים הללו, משתנים ואפילו מאבדים את
משמעותם במשך הדורות, ולכן נוצרת הבעיה הרגילה של ההלכה, כיצד לשנות, ובו
זמנית לא לשנות.</span>

<span dir="rtl">קודם כל צריך להזכיר שאיננו יודעים על כמעט דבר על קיום
המצוות הללו בימי הבית הראשון. אנחנו מכירים את סיפור רות המואביה (לקט
שכחה ופאה). אבל גם סיפור זה נכתב כנראה בימי הבית השני.</span>

<span dir="rtl">ספר דברי הימים, שנכתב בימי בית שני, מספר על קיום המצוות
בימי חזקיהו. עובדות שלא נזכרות בספר מלכים המוקדם יותר.</span>

<u><span dir="rtl">ספר דברי הימים ב פרק לא</span></u>

<span dir="rtl">(ד) וַיֹּאמֶר לָעָם לְיוֹשְׁבֵי יְרוּשָׁלִַם לָתֵת מְנָת הַכֹּהֲנִים וְהַלְוִיִּם לְמַעַן
יֶחֶזְקוּ בְּתוֹרַת יְהֹוָה</span>:

<span dir="rtl">(ה) וְכִפְרֹץ הַדָּבָר הִרְבּוּ בְנֵי יִשְׂרָאֵל רֵאשִׁית דָּגָן תִּירוֹשׁ וְיִצְהָר וּדְבַשׁ
וְכֹל תְּבוּאַת שָׂדֶה וּמַעְשַׂר הַכֹּל לָרֹב הֵבִיאוּ</span>:

<span dir="rtl">(ו) וּבְנֵי יִשְׂרָאֵל וִיהוּדָה הַיּוֹשְׁבִים בְּעָרֵי יְהוּדָה גַּם הֵם מַעְשַׂר בָּקָר
וָצֹאן וּמַעְשַׂר קָדָשִׁים הַמְקֻדָּשִׁים לַיהֹוָה אֱלֹהֵיהֶם הֵבִיאוּ וַיִּתְּנוּ עֲרֵמוֹת עֲרֵמוֹת</span>:

<span dir="rtl">(ז) בַּחֹדֶשׁ הַשְּׁלִשִׁי הֵחֵלּוּ הָעֲרֵמוֹת לִיסּוֹד וּבַחֹדֶשׁ הַשְּׁבִיעִי
כִּלּוּ</span>:

<span dir="rtl">(ח) וַיָּבֹאוּ יְחִזְקִיָּהוּ וְהַשָּׂרִים וַיִּרְאוּ אֶת הָעֲרֵמוֹת וַיְבָרְכוּ אֶת יְהֹוָה
וְאֵת עַמּוֹ יִשְׂרָאֵל</span>:

<span dir="rtl">(ט) וַיִּדְרֹשׁ יְחִזְקִיָּהוּ עַל הַכֹּהֲנִים וְהַלְוִיִּם עַל הָעֲרֵמוֹת</span>:

<span dir="rtl">(י) וַיֹּאמֶר אֵלָיו עֲזַרְיָהוּ הַכֹּהֵן הָרֹאשׁ לְבֵית צָדוֹק וַיֹּאמֶר מֵהָחֵל
הַתְּרוּמָה לָבִיא בֵית יְהֹוָה אָכוֹל וְשָׂבוֹעַ וְהוֹתֵר עַד לָרוֹב כִּי יְהֹוָה בֵּרַךְ אֶת עַמּוֹ וְהַנּוֹתָר
אֶת הֶהָמוֹן הַזֶּה:</span>

<span dir="rtl">גם בתחילת בית שני מוזכרות המצוות באמנה שכורתים עזרא
ונחמיה עם החוזרים המעטים מבבל.</span>

<u><span dir="rtl">ספר נחמיה פרק י</span></u>

<span dir="rtl">(לו) וּלְהָבִיא אֶת בִּכּוּרֵי אַדְמָתֵנוּ וּבִכּוּרֵי כָּל פְּרִי כָל עֵץ שָׁנָה בְשָׁנָה
לְבֵית יְהֹוָה</span>:

<span dir="rtl">(לז) וְאֶת בְּכֹרוֹת בָּנֵינוּ וּבְהֶמְתֵּינוּ כַּכָּתוּב בַּתּוֹרָה וְאֶת בְּכוֹרֵי
בְקָרֵינוּ וְצֹאנֵינוּ לְהָבִיא לְבֵית אֱלֹהֵינוּ לַכֹּהֲנִים הַמְשָׁרְתִים בְּבֵית אֱלֹהֵינוּ</span>:

<span dir="rtl">(לח) וְאֶת רֵאשִׁית עֲרִיסֹתֵינוּ וּתְרוּמֹתֵינוּ וּפְרִי כָל עֵץ תִּירוֹשׁ וְיִצְהָר
נָבִיא לַכֹּהֲנִים אֶל לִשְׁכוֹת בֵּית אֱלֹהֵינוּ וּמַעְשַׂר אַדְמָתֵינוּ לַלְוִיִּם וְהֵם הַלְוִיִּם הַמְעַשְּׂרִים
בְּכֹל עָרֵי עֲבֹדָתֵנוּ</span>:

<span dir="rtl">(לט) וְהָיָה הַכֹּהֵן בֶּן אַהֲרֹן עִם הַלְוִיִּם בַּעְשֵׂר הַלְוִיִּם וְהַלְוִיִּם יַעֲלוּ
אֶת מַעֲשַׂר הַמַּעֲשֵׂר לְבֵית אֱלֹהֵינוּ אֶל הַלְּשָׁכוֹת לְבֵית הָאוֹצָר</span>:

<span dir="rtl">(מ) כִּי אֶל הַלְּשָׁכוֹת יָבִיאוּ בְנֵי יִשְׂרָאֵל וּבְנֵי הַלֵּוִי אֶת תְּרוּמַת הַדָּגָן
הַתִּירוֹשׁ וְהַיִּצְהָר וְשָׁם כְּלֵי הַמִּקְדָּשׁ וְהַכֹּהֲנִים הַמְשָׁרְתִים וְהַשּׁוֹעֲרִים וְהַמְשֹׁרְרִים וְלֹא נַעֲזֹב
אֶת בֵּית אֱלֹהֵינוּ:</span>

<span dir="rtl">ספר יובלים, שהוא ספר חיצוני שנכתב במאות האחרונות של ימי
בית שני, מכיר גם הוא את המצוות הללו, או חלקן, ומייחסן בצורה אנכרוניסטית
כבר ליעקב אבינו:</span>

<span dir="rtl"><u>ספר היובלים ל"ב</u></span>

<span dir="rtl">ויכהן לוי בבית אל לפני יעקב אביו ביתר שאת על עשרת אחיו,
ויהי שם לכוהן</span>:

<span dir="rtl">ויתן לו יעקב את נדרו, ויתן גם את המעשר השני לה', ויקדש
אותו ויהי לו קודש:</span>

<span dir="rtl">ועל כן נועד לחוק בשמים לתת את המעשר השני, לאכול אותו
לפני ה' במקום הנבחר לשכן שמו שם שנה בשנה</span>:

<span dir="rtl">ולחוק הזה אין קץ הימין, לעולם כתובה החוקה ההיא לעשות
אותה שנה שנה, לאכול את המעשר השני לפני ה' במקום הנבחר</span>:

<span dir="rtl">ולא יוותר ממנו מאומה משנה הזאת עד השנה השנית, כי אם
בשנתו ייאכל הזרע עד תשובת השנה מימי ביכורי השנה, תבואת הזרע, התירוש
והיצהר עד שוב הימים האלה</span>:

<span dir="rtl">וכל הנותר ממנו ישן הוא פיגול יהיה ובאש ישרף, כי טמא
הוא</span>:

<span dir="rtl">וככה יאכלוהו יחדיו בבית הקודש, ולא יהיה ישן נושן</span>:

<span dir="rtl">וכל מעשר הבקר והצאן קודש לה' ולכהניו יהיו לאכול לפניו
מימים ימימה, כי כן נועד על המעשר וחרות על לוחות השמים</span>:

<span dir="rtl">ויש התייחסות למעשרות גם ב"מגילת המקדש" ו "ברית דמשק",
ממגילות קומראן, עם העדפה לכוהנים על פני המקריב.</span>

<span dir="rtl">וזכרון העבר בתוספתא (המאה השלישית)</span>

<u><span dir="rtl">תוספתא מסכת מנחות פרק יג</span></u>

<span dir="rtl">ירושלים בנין הראשון מפני מה חרבה? מפני עבודת כוכבים
וגלוי עריות ושפיכות דמים שהיו בתוכה. אבל באחרונה, מכירין אנו בהן שהן
עמלים בתורה **וזהירין במעשרות.** מפני מה גלו?</span>

<span dir="rtl">צריך לציין שעיקר הדגש בספרות ימי הבית השני היא על מתנות
הכוהנים, כלומר אחזקת מעמד הכוהנים על ידי העם החקלאי, וכך הוא בספר דברי
הימים, ונחמיה, ובזיכרון של התוספתא. ספר יובלים מזכיר גם את המעשר השני,
שאותו הבעלים אוכלים בירושלים, ומסיים במתנות לכוהנים.</span>

<span dir="rtl">אחרי החורבן חייבים חכמים להתייחס למצב החדש שנוצר.</span>

<u><span dir="rtl">משנה מסכת קידושין פרק א</span></u>

<span dir="rtl">(ט) כָּל מִצְוָה שֶׁהִיא תְלוּיָה בָאָרֶץ, אֵינָהּ נוֹהֶגֶת אֶלָּא בָאָרֶץ. וְשֶׁאֵינָהּ
תְּלוּיָה בָאָרֶץ, נוֹהֶגֶת בֵּין בָּאָרֶץ בֵּין בְּחוּצָה לָאָרֶץ, חוּץ מִן הָעָרְלָה וְהַכִּלְאָיִם. רַבִּי
אֱלִיעֶזֶר אוֹמֵר, אַף מִן הֶחָדָשׁ:</span>

<span dir="rtl">המשנה משחררת את מי שלא חי בארץ מרוב המצוות (לפעמים בתורה
כתוב "כי תבואו אל הארץ..." ואז יש אסמכתא ברורה לשחרור הפזורה, אך לא
תמיד).</span>

<span dir="rtl">ועדיין יש ויכוח על "החדש", כלומר שימוש בתבואה שנזרעה מאז
פסח קודם, שמותר רק לאחר הפסח החדש.</span>

<span dir="rtl">ה"ספרי" שנכתב בערך בתקופת המשנה, דואג לאינטרס של
הכהנים...</span>

<u><span dir="rtl">ספרי פרשת נשא פיסקא ו</span></u>

<span dir="rtl">ואיש את קדשיו לו יהיו. כל הקדשים היו בכלל שנאמר, ואיש את
קדשיו לו יהיו.</span>

<span dir="rtl">משך הכתוב בכל הקדשים, ונתנן לכהנים, ולא שייר מהם אלא
תודה ושלמים והפסח ומעשר בהמה ומעשר שני ונטע רבעי שיהיו לבעלים. ואיש את
קדשיו לו יהיו.</span>

<span dir="rtl">באותה תקופה (המאה השלישית) עוד יש מעמד מסוים לכוהנים,
ועד ימינו יש להם מעמד סמלי לפחות.</span>

<span dir="rtl">מצד שני, הולכת ונוצרת נוסטלגיה ל"מצוות התלויות בארץ",
דווקא בגלל שאינן מקויימות בחו"ל.</span>

<u><span dir="rtl">תלמוד בבלי מסכת סוטה דף יד/א</span></u>

<span dir="rtl">דרש רבי שמלאי מפני מה נתאוה משה רבינו ליכנס לא"י? וכי
לאכול מפריה הוא צריך או לשבוע מטובה הוא צריך? אלא כך אמר משה: הרבה מצות
נצטוו ישראל ואין מתקיימין אלא בא"י. אכנס אני לארץ כדי שיתקיימו כולן על
ידי. אמר לו הקדוש ברוך הוא: כלום אתה מבקש אלא לקבל שכר? מעלה אני עליך
כאילו עשיתם.</span>

<u><span dir="rtl">תלמוד בבלי מסכת ביצה דף כג/א</span></u>

<span dir="rtl">אמר רב יהודה אמר רב תליסר אלפי עגלי הוה מעשר רבי אלעזר
בן עזריה מעדריה כל שתא ושתא.</span>

<span dir="rtl">והנוסטלגיה נמשכת בכל תקופת הגלות.</span>

<span dir="rtl">אפשר להתגעגע אפילו למיסים...</span>

<span dir="rtl">שבתי כהן, פולין, נפטר 1663</span>

<u><span dir="rtl">שפתי כהן על דברים פרק לב פסוק א</span>
<span dir="rtl">("האזינו השמים ואדברה ותשמע הארץ אמרי פי")</span></u>

<span dir="rtl">דבר אחר. "האזינו השמים", הזהירם על התורה והמצוות שניתנו
מן השמים, שנאמר (דברים ד', ל"ו) מן השמים השמיעך את קולו ליסרך, והזהירם
על מצוות של שמים, שהן עיבור שנים וקביעות חודשים. "ותשמע הארץ" על התורה
שניתנה בארץ, ... והזהירם על המצוות התלויות בארץ, כגון לא תחרוש בשור
ובחמור, שדך לא תזרע כלאים, כרמך לא תזרע כלאים, לקט שכחה פאה תרומות
מעשרות, ושאר מצוות כלולות בפסוק "יערוף כמטר לקחי", מה מטר חיים לַעולם אף
כן התורה והמצוות חיים לעולם:</span>

<span dir="rtl">ודוד יוסף חיים אזולאי (החיד"א), נפטר 1724,
ירושלים.</span>

<span dir="rtl">מדגיש שבמקום לקיים את המצוות, מספיק לימודן...</span>

<u><span dir="rtl">נחל קדומים על דברים פרק ג פסוק כה</span></u>

<span dir="rtl">ואמרו רז"ל במדרש. א"ל הקב"ה למשה: חכם אתה ואתה רוצה
ליכנס לארץ.</span>

<span dir="rtl">כך שמעתי נסח מדרש זה.</span>

<span dir="rtl">ואפשר כמ"ש ספ"ק דסוטה, דֹמה שהיה משה רבינו ע"ה רוצה ליכנס
לארץ, היה לקיים המצות התלויות בארץ. ואמרו בסוף מנחות, כל העוסק בתורת
עולה כאלו הקריב עולה. וכן בשאר קרבנות. ולמדנו, שהעוסק בתורה בדיני המצוה,
נחשב כאלו קיימה בפועל. וכן כתבו המפרשים דבקבלת המצות ולימוד בתורתן חשוב
כמקיימן בפועל. וז"ש, חכם אתה ואתה רוצה ליכנס לארץ והיינו לקיים המצות,
ומאחר שאתה חכם, תִלמוד בתורתן והרי הוא כאלו קיימת בפועל.</span>

<span dir="rtl">מלבי"ם, ר' מאיר ליבוש בין יחיאל מיכל וויזר, נפטר 1879,
פרוסיה, רומניה, לא מוותר על אף מצווה מהמצוות התלויות בארץ...</span>

<u><span dir="rtl">מלבים על דברים פרק ח פסוק א</span></u>

<span dir="rtl">משא"כ השלמות שישיגו ע"י קיום מצות התורה הוא להשיג אשר
נצחי ומעלה אלהית, וגם בזה היה חלוק בין א"י ובין ח"ל, שבא"י נתחייבו במצות
התלויות בארץ, שבאשר בא"י ישיגו שלמות יותר, שהיא ארץ המוכנת לנבואה,
ולהתדבקות השכינה בם, ולההנהגה הנסיית. ולהשיג מעלות אלה צריכים עבודה יותר
גדולה, שכל שיעלה אדם למעלה יותר גדולה צריך לעבוד עבודה יותר גדולה. ועז"א
\[ועל זה אמר\] כל המצוה אשר אנכי מצוך היום תשמרון לעשות. ר"ל בל תחשוב
שנתתי לכם רבוי המצות כדי שתבחר לך מצוה אחת, כרופא שאומר קח סם פלוני או
סם פלוני.</span>

<span dir="rtl">כי צריך אתה לקיים את כלם, וע"כ אמר שם מצוה בלשון יחיד,
שכל המצות הם מתאחדים כאלו היו מצוה אחת כי כלם קשורים זה בזה.</span>

<span dir="rtl">קל לומר זאת בגולה, המשוחררת מרוב המצוות, והואיל והיהודי
בדרך כלל גם לא חקלאי, אז כמעט מכולן. קשה, קשה מאוד, כשמתחיל יישוב ארץ
ישראל.</span>

<span dir="rtl">יש סיבות טובות, וגם תירוצים טובים להוציא את התוכן
מהמצוות התלויות לארץ, ולהשאיר קליפה סמלית, לפעמים מצחיקה, לפעמים
מעיקה.</span>

<span dir="rtl"><u>סיבות להפיכת המצוות לטקסים, בימינו:</u></span>

- <span dir="rtl">בית המקדש לא קיים.</span>

- <span dir="rtl">הכוהנים לא יכולים לקבל את התרומות, מפני שהם חייבים
  לאכול אותם "בטהרתם".  
  כל הכוהנים טמאים, כמו כולנו, מפני שאין פרה אדומה, כדי שבתהליך הכולל את
  האפר של שריפתה במים, ניתן לטהר אדם מטומאת מת (קירבה לאדם מת).</span>

- <span dir="rtl">יש מצוות, שלפי הבנת חכמים, יש לקיימן רק אם כל עם ישראל
  בארצו.</span>

- <span dir="rtl">העניים לא באים לשדות ללקט (לקט, שכחה ופאה).</span>

- <span dir="rtl">קשיים בפיקוח... (עורלת העץ למשל).</span>

- <span dir="rtl">גזירה שאין הציבור יכול לעמוד בה (שמיטה למשל).</span>

<span dir="rtl">דיברנו בעבר על השמיטה.</span>

<span dir="rtl">מראשית ההתיישבות, היוותה בעייה ללא פיתרון, מפני שערכה
החקלאי היום, לשימור פוריות האדמה אפסי, ונזקה הכלכלי גדול, עד כדי כך,
שבלי מימון מיוחד שום חקלאי לא יעמוד בה.</span>

<span dir="rtl">התשובה המקובלת היום היא "היתר מכירה", כלומר, מכירת האדמה
לגוי שאינו חייב בקיום המצווה. כך הופכת המצווה לטקס ולסמל, וגרוע מכך
"הסמל" מסמל את חוסר היכולת של עצמאות יהודית ללא גויים שיצילו את היהודים
מעצמם..</span>

<span dir="rtl">מעניין, איך נסיונות לחוג את חג הביכורים בהתיישבות, כבר ב
1927, התקבל על ידי שומרי ההלכה.</span>

<span dir="rtl">נראה שהבעיה העיקרית, היא חילול יום החג בפעילות מסיבת חג
הביכורים...</span>

<span dir="rtl"><u>מתוך אתר "ישיבה", "חגיגות ביכורים לאחר החורבן", הרב
יהודה זולדן.</u></span>

<span dir="rtl">יומיים לאחר עצרת המחאה, ב-כ"ב סיון תרפ"ז, פירסם הרב
יהודה לייב פישמן-מימון מאמר בעיתון בעניין</span>:  
<span dir="rtl">חוגגים הם את חג הביכורים ושמים חגי האומה לחגא. את חגם הם
חוגגים, ואת חגנו הם מחללים... מנהגים כאלה בשום פנים לא תוכל כנסת ישראל
לסבול אותם בימי מועד וחג.</span>  
<span dir="rtl">גם הסופר ר' בנימין (ר' יהושע רדלר-פלדמן), כתב רשימה
כואבת בנושא</span>:  
<span dir="rtl">הן את חגי ישראל הם אמורים לחוג, חג האומה העברית, חג
האדמה העברית... הן זה להם חפץ לשוב אל המסורת העממית. והם הזרים למחצה לא
שיערו בנפשותם, כי דווקא בזה הם עושים מסורת קדושה זו פלסתר, כי המעשה הזה
הוא חיתוך באיזמל בגופו החי של העם, אשר בהכרח יתגודד ויזדעזע מעוצמת
הכאב.</span>

<span dir="rtl">בעייה שהתחילה עוד בגולה היא בעיית "החדש", כלומר איסור
שימוש בתבואה שנזרעה בין פסח לפסח, לפני שיעבור הפסח השני. מצווה זו שתלויה
בארץ, חכמים הרחיבו גם לגולה.</span>

<u><span dir="rtl">רמב"ם יד החזקה הלכות מאכלות אסורות פרק י</span></u>

<span dir="rtl">(ב) החדש כיצד? כל אחד מחמשה מיני תבואה בלבד אסור לאכול
מהחדש שלו קודם שיֻקרב העומר בט"ז בניסן. שנאמר ולחם וקלי וכרמל לא תאכלו.
וכל האוכל כזית חדש קודם הקרבת העומר לוקה מן התורה, בכל מקום, ובכל זמן,
בין בארץ בין בחוצה לארץ, בין בפני הבית בין שלא בפני הבית. אלא שבזמן שיש
מקדש משיקרב העומר, הותר החדש בירושלים, והמקומות הרחוקין מותרין אחר חצות,
שאין בית דין מתעצלין בו עד אחר חצות. ובזמן שאין בית המקדש כל היום כולו
אסור מן התורה. ובזמן הזה במקומות שעושין שני ימים טובים החדש אסור כל יום
י"ז בניסן עד לערב מדברי סופרים:</span>

<span dir="rtl"><u>והנה התייחסות מהויקיפדיה "איסור החדש"</u></span>

<span dir="rtl">עד לפני כשלש מאות שנה לא חששו היהודים בחוצה לארץ כלל
לאיסור "חדש", מפני שכל התבואה שהייתה מצויה להם נזרעה
לפני [פסח](https://he.wikipedia.org/wiki/%D7%A4%D7%A1%D7%97),</span> <span dir="rtl">והותרה
ביום הקרבת העומר. בעת החדשה התפתח היישוב ב[צפון
אירופה](https://he.wikipedia.org/wiki/%D7%A6%D7%A4%D7%95%D7%9F_%D7%90%D7%99%D7%A8%D7%95%D7%A4%D7%94),
במקומות
שה[שלג](https://he.wikipedia.org/wiki/%D7%A9%D7%9C%D7%92)</span> <span dir="rtl">נמס
רק סמוך לפסח, והרבה פעמים זורעים דגן אחרי פסח וקוצרים אותו בסוף הקיץ,
והוא עומד באיסור חדש כל
ה[חורף](https://he.wikipedia.org/wiki/%D7%97%D7%95%D7%A8%D7%A3)</span> <span dir="rtl">עד
פסח. כמו כן יושבים
כיום [יהודים](https://he.wikipedia.org/wiki/%D7%99%D7%94%D7%95%D7%93%D7%99%D7%9D)</span> <span dir="rtl">בחצי [כדור
הארץ](https://he.wikipedia.org/wiki/%D7%9B%D7%93%D7%95%D7%A8_%D7%94%D7%90%D7%A8%D7%A5)</span> <span dir="rtl">הדרומי,
ושם
מ[פסח](https://he.wikipedia.org/wiki/%D7%A4%D7%A1%D7%97)</span> <span dir="rtl">עד [סוכות](https://he.wikipedia.org/wiki/%D7%A1%D7%95%D7%9B%D7%95%D7%AA)</span> <span dir="rtl">חורף
ומסוכות
ועד [פסח](https://he.wikipedia.org/wiki/%D7%A4%D7%A1%D7%97)</span> [<span dir="rtl">קיץ</span>](https://he.wikipedia.org/wiki/%D7%A7%D7%99%D7%A5),
<span dir="rtl">ורוב זריעותיהם אחרי פסח, ורוב קצירם נקצר
מ[חנוכה](https://he.wikipedia.org/wiki/%D7%97%D7%A0%D7%95%D7%9B%D7%94)</span> <span dir="rtl">ואילך,
ורוב התבואות בארגנטינה ובאוסטרליה</span>  <span dir="rtl">אסורות עד
פסח - הן בחזקת "חדש</span>".

<span dir="rtl">...להלכה השולחן ערוך פסק כדעת רוב הראשונים שאיסור חדש,
נוהג גם בחו"ל</span>, <span dir="rtl">אך המנהג הרווח (לפחות בקהילות
האשכנזים) להקל בזה</span>. <span dir="rtl">\[גזירה שהציבור אינו יכול
לעמוד בה\].</span>

<span dir="rtl">צריך לזכור, שכל הטעם בגזירת "החדש", הוא לאלץ את החקלאי
להביא את "העומר" כלומר ראשית הקציר לכוהן, כי זה יאפשר לו להשתמש בתבואתו.
אין בית מקדש, אין כוהן, אין "עומר" ונשארה מצווה שלפעמים מונעת שימוש
בתבואה בכלל...</span>

<span dir="rtl">המצווה החברתית, של לקט שכחה ופאה, נעלמת לחלוטין
(כמצווה).</span>

<span dir="rtl"><u>רבני מכון "התורה והארץ"</u></span>

<span dir="rtl">בימינו אין חובה להניח מתנות עניים (לקט, שכחה, פאה,
עוללות ופרט) כיוון שאין עניים שבאים לקחת, ויש ייאוש של העניים מן
המתנות. התורה אמרה "לעני ולא לעורבים" כלומר שאם אין עניים שיטלו אין צורך
להניחם. על כן לא נוהגים להניח היום</span>.

<span dir="rtl">הם ממליצים למהדרין, לתאם עם עניים ולהזמינם לקציר. לא
ברור שיש עני שיבוא ללקט שיבולים.</span>

<span dir="rtl">"הפרשת חלה", שהיא מצוות הפרשת חלק מכל מאפה מתבואה
לכוהנים, הפכה היום לטקס בלבד, שהמיוחד בו שהוא מיועד לנשים (שאין להן חלק
גדול בפולחן הדתי), ולאחרונה הפך למין חגיגה לשומרי מסורת אוהבי
טקסים.</span>

<u><span dir="rtl">נתחיל מספר במדבר פרק טו</span></u>

<span dir="rtl">(יט) וְהָיָה בַּאֲכָלְכֶם מִלֶּחֶם הָאָרֶץ תָּרִימוּ תְרוּמָה לַיהֹוָה</span>:

<span dir="rtl">(כ) רֵאשִׁית עֲרִסֹתֵכֶם חַלָּה תָּרִימוּ תְרוּמָה כִּתְרוּמַת גֹּרֶן כֵּן תָּרִימוּ
אֹתָהּ</span>:

<span dir="rtl">(כא) מֵרֵאשִׁית עֲרִסֹתֵיכֶם תִּתְּנוּ לַיהֹוָה תְּרוּמָה לְדֹרֹתֵיכֶם:</span>

<span dir="rtl">\[המילה "עריסה" כאן, אינה ברורה לחלוטין. מפרשים שהיא
בצק, בתחילת לישתו או בסופה\]</span>

<u><span dir="rtl">במאה ה-11 רש"י על במדבר פרק טו פסוק כ</span></u>

<span dir="rtl">(כ) ראשית ערסתכם - כשתלושו כדי עיסותיכם שאתם רגילין ללוש
במדבר, וכמה היא (שמות טז) וימודו בעומר עומר לגלגלת (ושיעורו מ"ג ביצים
וחומש ביצה), תרימו מראשיתה, כלו' קודם שתאכלו ממנה, ראשית תלקח חלה אחת
תרומה לשם ה':</span>

<span dir="rtl">\[ואולי רק במדבר?\]</span>

<span dir="rtl"><u>הרב מרדכי אליהו – מה עושים עם החלק המופרש של החלה
היום...</u></span>

<span dir="rtl">אף על פי כן אומרת הסברא הזאת, רצוי שאדם ישים את החלה הזו
\[החלק המופרש\] בגג אם יש לו אפשרות, ואם לא – יעטוף את זה שתי עטיפות,
וגם יעטוף בניילון, גם נייר וגם ניילון שלא ייראה שזה… ואם אפשר ניילון לא
שקוף עוד יותר טוב, ויכול לשים את זה בזבל, מכיון שהיום בפח האשפה מה
שמשתמשים – או שורפים את הזבל או קוברים את הזבל, תלוי באיזה מקום הם
נמצאים. אז כיון שכן – זה הולך או לשריפה או לקבורה, אז זה בסדר</span>.

<span dir="rtl">ובמילים פשוטות, חותכים חלק מהבצק (לפי חז"ל 1/24, עוטפים
יפה, ונפטרים ממנו...).</span>

<span dir="rtl">אבל היו שהצליחו לעשות מהטקס (שכולל כמובן ברכות ותפילות)
לטקס מרגש של נשים.</span>

**<span dir="rtl">טקס הפרשת חלה – טקס מרגש עד דמעות לכל סוגי האירועים
(מהרשת)</span>**

<img src="../../img/images-216/media/image1.jpeg"
style="width:5in;height:6.66667in"
alt="מעמד התפילה בטקס הפרשת חלה. צילום: גיטל" />

<span dir="rtl">פעמיים בשבע שנים, יש לתת מעשר עני.</span>

<span dir="rtl"><u>"נתינת מעשר עני במגזר החקלאי – סקירה הלכתית
היסטורית", הרב נתנאל אוירבך, מכון "התורה והארץ".</u></span>

<span dir="rtl">... במשך שנים שבהן היה עם ישראל נתון בגלות, העיסוק
במצוות התלויות בארץ נזנח, ומעטים הם שהרבו להתעסק בבירור מצוות אלו. גם
כאשר עלו יהודים לארצם, עדיין היישום המעשי של המצוות התלויות בארץ היה
לוקה בחסר, לעיתים בשל הקשיים שאיתם התמודדו העולים, ולעיתים עקב חוסר
המוּדעוּת לפרטי ההלכות</span>. <span dir="rtl">הקושי המרכזי בהפרשת תרומות
ומעשרות היה קושי כלכלי שעמד בפני בעל השדה: היה עליו לתת כ-20% מכלל היבול
למעשר ראשון ולמעשר עני בשנים שבהם הוא
נוהג</span>. <span dir="rtl">ה'וויתור' על חלק נכבד מהיבול החקלאי היה קשה
מאוד באותם הימים, ימי חידוש היישוב היהודי בארץ ישראל. כבר בעת חידוש
היישוב היהודי בארץ ישראל בימי בית שני נחתמה בירושלים אמנה, שבה בין היתר
התחייבו היהודים השבים מגלות בבל לתת את התרומות והמעשרות ל'ראויים
להם</span>, '<span dir="rtl">אולם בדורות מאוחרים יותר ירדה הזהירות בזה,
ומפני כן בהרבה מקומות בתלמודים באה התוכחה על עוון ביטול מעשרות
כראוי</span>. <span dir="rtl">אף בדורות מאוחרים יותר התריעו חכמי ישראל
על העזובה שבמצוות התלויות בארץ, וביקשו לעודד את העולים לארץ לקיים מצוות
אלו כתיקונן, ובייחוד את מצוות נתינת המעשרות הכרוכה בקושי כלכלי
רב</span>. <span dir="rtl">בדור האחרון, עם שיבת ישראל לארצו ותקומת מדינת
ישראל, גבר העיסוק במצוות התלויות בארץ, ואף הוכשרו התנאים
לקיומן</span>, <span dir="rtl">אך נדמה שעדיין מצוות נתינת מעשר עני לא
קנתה לה שביתה ומקום של כבוד אצל החקלאי הישראלי</span>.

<span dir="rtl">.....\[ומכאן היסטוריה\]</span>

<span dir="rtl">הרב דוד בן זמרא (ה'רל"ט, 1479 - ה'של"ד, 1573), שתחום
פעילותו היה במצרים, ירושלים וצפת, האריך לתאר את סדר הפרשת תרומות ומעשרות
כפי שהיה נוהג בירושלים באותם הימים.</span>

<span dir="rtl">כאשר הוא מתאר את הנוהג בשנות מעשר עני, הוא מציע דרך
אפשרית **להיפטר ממצוות נתינה זו בכך ש'יפקיר נכסיו והרי הוא עני וזוכה
במעשר וחוזר וזוכה בנכסיו'**.</span>

<span dir="rtl">\[תרגיל "הערמה" קיצוני ביותר... להפקיר פירושו לוותר
עליהם, והוא צריך לבצע את התרגיל מהר...\]</span>

<span dir="rtl">המושבה פתח תקווה הוקמה בשנת תרל"ח, שנת מעשר עני. שנה
לאחר מכן כתב הרב עקיבה יוסף שלזינגר (תקצ"ז, 1837 - תרפ"ב, 1922)</span>:

<span dir="rtl">ואני קניתי נחלה כדי לפרנס משפחתנו מיגיע כפינו לחם. ויום
טוב היה לי כאשר זכיתי לעלות עשרים גמלים הראשונים מלאים מעשר ראשון ומעשר
עני לירושלים ולחלקם לכהנים ולויים ולעניים</span>.

<span dir="rtl">ב 1895 מקויימת המצווה כדין במושבות, אבל...</span>

<span dir="rtl">ארבע שנים לאחר מאורעות מרגשים אלו, בשנת תרנ"ט, עדים אנו
להתרופפות מסוימת שחלה בעניין קיום מצוות נתינת המעשרות. במכתב חריף
שהתפרסם בעיתון 'הצפירה'</span> <span dir="rtl">ועליו חתומים רבה של
ירושלים, הרב שמואל סלנט (תרע"ו, 1816 - תרס"ט, 1909) והרב וידנבוים, רבן
של יפו והמושבות, מתגלה התרופפות בנתינת מעשר עני. הפתרון שהגו החקלאים כדי
להימנע מנתינה הכרוכה באיבוד היבול היה שהם מכרו את היבול ללא הפרשת תרומות
ומעשרות וללא ידיעת הקונים על כך</span>.

<span dir="rtl">\[כלומר, הקונים חשבו שהם הפרישו את המעשרות...\]</span>

<span dir="rtl">והרבנים מאיימים:</span>

<span dir="rtl">ואם חס וחלילה לא תשמעו לעצתינו ולאזהרתינו, אזי נודיע
להברון השר הנדיב שיחייה לעד, אשר כוונתו לרצויה להטיב לאחינו באופן
שיתנהגו על פי דרך התורה והמצווה. וגם נפרסם בכל העולם שאין אתם שומעים
לקולינו. ובירושלים ויפו נצווה להכריז לא יקנו מכם שום דבר בלא כתב
הכשר</span>.

<span dir="rtl">.....\[בתקופה זו עוד הייתה השפעת רבני החרדים בירושלים
גדולה.\]</span>

<span dir="rtl">ועתה לימינו...</span>

<span dir="rtl">בשנת תשנ"ה ייסד מכון התורה והארץ את קרן 'בית האוצר'
להפרשת תרומות ומעשרות. קרן זו הינה קרן ייחודית העומדת לשירות הציבור הרחב
ומאפשרת לחברים בה לקיים את מצוות הפרשת תרומות ומעשרות כדין ובהידור. בדרך
זו נתינת מעשר עני מתבצעת באמצעות הלוואה מראש, אולם צורת הנתינה היא
באמצעות דין 'מכירי עניים</span>'. '<span dir="rtl">בית האוצר' שליד מכון
'התורה והארץ' מעביר את הכסף המתקבל מהחקלאי והאדם הפרטי למשפחות במצוקה
כלכלית, דרך מחלקות הרווחה במספר יישובים וערים ובשיתוף עמותות צדקה. בצורה
כזו מקיים כל חבר בקרן המעשרות את מצוות נתינת מעשר עני בהידור
ובקלות</span>.

<span dir="rtl">התחשיב לחקלאי שנקבע למעשר עני בבית האוצר הוא 10% ממחיר
הפירות לסיטונאי, ובכך יכול לעמוד שוויו של מעשר עני על 1% מהפדיון
בלבד</span>.

<span dir="rtl">\[גם כאן יש איזה הערמה אך לא הבנתי אותה\]</span>

<span dir="rtl">מעשר שני יש לאכול בירושלים, מה עושים היום?.</span>

<span dir="rtl"><u>מאתר "פניני הלכה"</u></span>

<span dir="rtl">מצוות אכילת פירות 'מעשר שני' בטהרה בין חומות ירושלים
תלויה בקיומו של בית המקדש (לעיל ז, ט), לכן כיום שבית המקדש חרב, גם אם
היינו יכולים להיטהר מטומאת מת, לא היתה בידינו אפשרות לאכול את פירות
ה'מעשר שני'. ואע"פ כן חובה להפריש תרומות ומעשרות ובכלל זה 'מעשר שני',
מפני שמצוות ההפרשה אינה תלויה בקיומו של בית המקדש (רמב"ם מעשר שני ב, א).
אלא שאין צורך שפירות ה'מעשר שני' ילכו לאיבוד, מפני שהתורה קבעה שאפשר
לפדות את פירות ה'מעשר שני' בכסף, ובכך הקדושה עוברת לכסף והפירות מותרים
לכל. ואמנם מצוות התורה לפדותם בדמי שוויים בתוספת חומש, אולם בדיעבד, אם
פדאם בפרוטה, הפירות מחוללים. וכיוון שכיום דמי פדיונם הולכים לאיבוד,
לכתחילה אפשר לפדותם בפרוטה אחת, וכך הם אכן שווים, הואיל ואי אפשר ליהנות
מהם (רמב"ם ב, ב; ד, יח)</span>.

<span dir="rtl">...............</span>

<span dir="rtl"><u>ובתשובה של רבני מכון התורה לשאלה בנידון:</u></span>

<span dir="rtl">את המטבע שיש בו קדושת מעשר שני, יש לבער. דהינו לקלקל
אותו. כמו כן כמו כן אפשר לחלל את המטבע על סוכר בשווי פרוטה (כיום כ7
אגורות) דהינו לומר "הרי קדושת מעשר שני ונטע רבעי  שבמטבע מחולל על סוכר
זה", ואזי המטבע יוצא לחולין ואת הסוכר יש לשפוך בכיור ולא להנות
ממנו.</span>

.

<span dir="rtl">(המנהג מתחיל, מבעיה אמיתית, שלא ניתן היה להעלות את
הפירות ממרחקים לירושלים, לכן היה מותר למכור את הפירות, לעלות עם הכסף
לירושלים, ולקנות שם מאכלים כדי לאכול שם.</span>

<span dir="rtl">ב"מסחר" הקדוּשה \[קדוּשה היא מה שלא שייך לך אלא לאלוהים
כלומר לכוהניו, או אפילו לאכילה בקרבת האלוהים\] הקדושה עוברת מפירות או
תבואת המעשר השני לכסף, והיום ממנו והלאה, וכך נפטרים מהקדושה מבלי ליהנות
ממנה).</span>

<span dir="rtl"><u>בית המדרש להלכה בהתיישבות, עוזר לנו להישמר מלאכול
פירות עורלה.</u></span>

<span dir="rtl">...</span>

<span dir="rtl">על מנת לסייע לציבור להימנע מאיסור ערלה, מפרסם בית המדרש
להלכה בהתיישבות, פעמיים בשנה</span> ["<span dir="rtl">לוח אחוזי
ערלה</span>"](https://bhl.org.il/%d7%9c%d7%95%d7%97-%d7%90%d7%97%d7%95%d7%96%d7%99-%d7%a2%d7%a8%d7%9c%d7%94/)
<span dir="rtl">, מידע לגבי אחוזי ערלה המצויים בשוק.  מידע זה מיועד
להדריך את אותם הקונים פירות, שאינם תחת השגחה מהודרת, אלו פירות **לא
לקנות** כדי לא לעבור ח"ו על איסור ערלה. בלוח מופיעים אחוזי הערלה בכל
סוגי הפירות ובזניהם השונים</span>.

<span dir="rtl">יש לציין שעל אף השיטות שיבוארו להלן מאיזה אחוז ערלה יש
לחוש, מכל מקום ראוי לכל אחד לקנות פירות בחנויות שעומדות תחת השגחה, משום
חילוקי הדעות שיש בדבר, וכן על מנת לחזק את אותם בעלי חנויות שמקפידים לא
להביא כלל ערלה</span>.

<span dir="rtl">....</span>

<span dir="rtl">לאחר מכן מופיעים מקורות שונים העוסקים באחוז העורלה
המותר, על פי דעות של רבנים שונים, ממקלים מאוד (הכל בסדר עם הרוב אינו
עורלה) ועד מחמירים מאוד (לא יותר מחצי אחוז עורלה).</span>

<span dir="rtl">למשל:</span>

<span dir="rtl">אגס ספדונה 0.3%</span>

<span dir="rtl">אוכמניות 30% בגלל נצרים המניבים פרי.</span>

<span dir="rtl">שזיף אירופי 0.17% כי רובו מיובא, והגויים אינם חייבים
בדיני עורלה...</span>

<span dir="rtl">פפאיה 80% כנראה שהיא נקטפת בשנים ראשונות...</span>

<span dir="rtl">ועוד עשרות רבות של פירות, כולל פירוט זנים. עבודה לא
קלה...</span>

<span dir="rtl">דיני מעשרות עולים לנו הרבה פחות מאשר עלו לאבותינו, אם
אמנם קיימו אותם...</span>

<span dir="rtl">אבל הם יקרים בכל זאת.</span>

<u><span dir="rtl">מתוך</span> TheMarker’ <span dir="rtl">28 בספטמבר
2014</span></u>

<span dir="rtl">מדי שנה מושמדים בישראל פירות וירקות בהיקף של כ–34 אלף
טונה, שערכם הכספי מגיע לכ–110 מיליון שקל בשל חובת המעשר - כך עולה
מבדיקת</span> TheMarker <span dir="rtl">ותנועת המושבים. בקרב חקלאים
ומשווקים קיימת הסכמה כי עד מחצית מהתוצרת המושמדת היא אכן נחותה ואינה
ראויה לשיווק ("בררה"), אולם מחציתה האחרת בהחלט ראויה למאכל אדם, ובוודאי
לתעשייה</span>.

<span dir="rtl">....</span>

<span dir="rtl">מדוע נזרקים הירקות והפירות? הרב משה שכטר, מפקח בכיר
בוועדת הכשרות של הרב יוסף אפרתי (ראש בית מדרש גבוה להלכה בהתיישבות
החקלאית ומומחה בתחום הכשרות), מסביר כי "כשעם ישראל נכנס לישראל, הקדוש
ברוך הוא ציווה עליו ש–10% מהשדה ילך ללוויים ו–10% אחרים יעלו לירושלים או
שיינתנו כמעשר לעניים - כלומר ביחד כ–20%. הלוי מחויב לתת לכהן 1% מה–10%
שקיבל. כשאין את בית המקדש, מה שהלוי נותן לכהן אסור לאכילה אלא על ידי כהן
טהור, ומאחר שאין כהנים קדושים כתוצאה מכך שבית המקדש איננו, והם אינם
יכולים להיטהר - אז זורקים את זה לפח</span>".

<span dir="rtl">.....</span>

<span dir="rtl">לפי השנתון הסטטיסטי שפירסמה הלשכה המרכזית לסטטיסטיקה
בשבוע שעבר, סך שווי הפירות והירקות הנצרכים בישראל למאכל ולתעשייה מקומית
מגיע לכ–11 מיליארד שקל. אלה הפירות והירקות החייבים במעשר, להבדיל מתוצרת
ליצוא. **1%**</span> **<span dir="rtl">משוויים שקול ל–110 מיליון שקל
בשנה. בהנחה שמחציתם ראויים למאכל אדם, מדובר בזריקת תוצרת טובה בסכום של
לפחות כ–55 מיליון שקל כל שנה, רק כדי לעמוד בדרישת המעשר</span>.**

**<span dir="rtl">.....</span>**

<span dir="rtl">עלויות החקלאי לא מסתכמות רק בזריקת תוצרת ראויה למאכל.
הוא גם משלם למשגיחי הכשרות אלפי שקלים בשנה, כדי שיעניקו לו אישור חתום על
כך שהופרש מעשר בגין סחורה שיוצאת לשוק. לעתים נדרשים חקלאים או בתי אריזה
לאישורים של יותר ממשגיח אחד אם הם רוצים לקבל הכשר מכמה חצרות רבנים, או
מסוגי כשרות שונים. עלויות המעשר ומשגיחי הכשרות מגולגלים למחירי הפירות
והירקות הנמכרים בשווקים</span>.

<span dir="rtl">.....</span>

<span dir="rtl">לדבריו, "עלות משגיחי הכשרות נעה בין 1,000 ל–5,000 שקל
בחודש, תלוי כמה משגיחים העסק צריך. אם חקלאי רוצה כשרות רגילה וכשרות
בד"ץ, הוא משלם יותר. בסוף זו מסחטת כספים גדולה. בנוסף, צריך למצוא דרך
לקחת את המעשרות לנזקקים ולא לזרוק אותן. גם פעולת הזריקה עולה לחקלאי
כסף</span>".

<span dir="rtl">המשרד לשירותי דת מכחיש וטוען שהאחריות שהתוצרת המושמדת
תהיה לא ראויה למאכל על החקלאי, שעליו להביא יחד עם התוצרת שהוא שולח לשוק,
1% שאינו ראוי למאכל, אחרת...</span>

<span dir="rtl">כמו כן הוא מכחיש את העלות הגבוהה של המשגיח שעולה רק 37 ₪
לשעה, ועוסק בנושא רק שלוש שעות ביום על כמות סחורה גדולה מאוד...</span>

<span dir="rtl">לא נשפוט... אפשר להתרגז ואפשר לצחוק.</span>

<span dir="rtl">אבל, לעשר חייב אדם תמיד, בין שהוא חקלאי, ובין שהוא מגדל
עץ קלמנטינות בחצרו, זה מסובך, ולכן יעזור לנו בית המדרש להלכה
בהתיישבות.</span>

<span dir="rtl">לכך יש פרסום ברשת:</span>

**<span dir="rtl">איך מפרישים תרומות ומעשרות</span>?**

**<span dir="rtl">גידלת בגינתך פירות או ירקות? קיבלת מחבר שמגדל? קנית
בשוק? זכית</span>!!!**

**<span dir="rtl">זכית במצוות הפרשת תרומות ומעשרות</span>!**

**<span dir="rtl">קל ללמוד – פשוט ליישם</span>!**

[<span dir="rtl">הצטרף לקרן המעשרות</span>](https://bhl.org.il/join/)

 

## <span dir="rtl">מנוי בקרן המעשרות של בית המדרש להלכה בהתיישבות</span>

#### <span dir="rtl">הדרך הקלה והנוחה לעשר באופן עצמאי פירות וירקות ולהדר כהלכה</span>

### <span dir="rtl">חברות לשנה</span>

<span dir="rtl">₪60</span>

- <span dir="rtl"> </span>

[<span dir="rtl">לתשלום לחץ כאן</span>](https://nedar.im/xLfq)

### <span dir="rtl">חברות לשנתיים</span>

<span dir="rtl">₪100</span>

- <span dir="rtl"> </span>

[<span dir="rtl">לתשלום לחץ כאן</span>](https://nedar.im/jBQR)

### <span dir="rtl">חברות לשנה</span>

<span dir="rtl">אברך או גמלאי₪45</span>

- <span dir="rtl"> </span>

<span dir="rtl">בסיכום, מצוות התלויות בארץ, נוצרו מהיגיון חברתי, כלכלי,
ומוסדי בעבר הרחוק. כרגיל, חכמים בימינו לא הצליחו להפוך אותן למועילות,
מבחינה חברתית לפחות, והפכו אותן לטקסיות בלבד, ובאין כוהנים "טהורים", יש
משגיחים ...</span>

<span dir="rtl">באגדה נאמר על ר' מאיר: ר' מאיר רימון מצא, תוכו אכל,
קליפתו זרק.</span>

<span dir="rtl">נראה שרבנינו היום רימון מצאו, תוכו זרקו, קליפתו אוכלים
כולנו.</span>
