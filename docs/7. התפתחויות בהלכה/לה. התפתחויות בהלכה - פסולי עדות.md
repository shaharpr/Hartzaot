<span dir="rtl"><u>התפתחויות בהלכה – פסולי עדות</u></span>

<span dir="rtl">מדי פעם, הייתי תוהה בחתונות, לראות שהרב המגיע לנהל את
הטקס מביא עימו עוזר. הרי כל הטקס הוא כמה תפילות, אולי דרשה קטנה, כוס יין
העוברת בין גיבורי היום, ועוד כוס אומללה שגורלה נחרץ.</span>

<span dir="rtl">בהכנת הנושא הזה הבנתי סוף סוף... ומי שיודע יודע, ומי
שתמים כמוני יחכה לסוף...</span>

<span dir="rtl">כרגיל, אנחנו מתחילים מפסוקים מצומצמים, כמעט אקראיים,
בתורה, העוסקים בנושא. אותם זרעים שמהם ההלכה יוצרת עצים ולפעמים יער.
ואנחנו לומדים מעט מאוד מפסוקי התורה העוסקים בעדים.</span>

<u><span dir="rtl">ספר דברים פרק יט</span></u>

<span dir="rtl">(טו) לֹא יָקוּם עֵד אֶחָד בְּאִישׁ לְכָל עָוֹן וּלְכָל חַטָּאת בְּכָל חֵטְא אֲשֶׁר
יֶחֱטָא עַל פִּי **שְׁנֵי עֵדִים** אוֹ עַל פִּי שְׁלשָׁה עֵדִים יָקוּם דָּבָר</span>:

<span dir="rtl">(טז) כִּי יָקוּם עֵד חָמָס בְּאִישׁ לַעֲנוֹת בּוֹ סָרָה</span>:

<span dir="rtl">(יז) וְעָמְדוּ שְׁנֵי הָאֲנָשִׁים אֲשֶׁר לָהֶם הָרִיב לִפְנֵי יְהֹוָה לִפְנֵי הַכֹּהֲנִים
וְהַשֹּׁפְטִים אֲשֶׁר יִהְיוּ בַּיָּמִים הָהֵם</span>:

<span dir="rtl">(יח) **וְדָרְשׁוּ הַשֹּׁפְטִים הֵיטֵב** וְהִנֵּה עֵד שֶׁקֶר הָעֵד שֶׁקֶר עָנָה
בְאָחִיו</span>:

<span dir="rtl">(יט) וַעֲשִׂיתֶם לוֹ כַּאֲשֶׁר זָמַם לַעֲשׂוֹת לְאָחִיו וּבִעַרְתָּ הָרָע
מִקִּרְבֶּךָ:</span>

<span dir="rtl">למדנו, שהאשמת אדם מתבססת על עדות של שני עדים לפחות,
ושתפקיד השופטים לחקור.</span>

<span dir="rtl">ההגיון מוביל לכך שהחקירה מתבססת על ידי השוואת עדותם של
שני העדים.</span>

<u><span dir="rtl">ספר דברים פרק יז</span></u>

<span dir="rtl">(ב) כִּי יִמָּצֵא בְקִרְבְּךָ בְּאַחַד שְׁעָרֶיךָ אֲשֶׁר יְהֹוָה אֱלֹהֶיךָ נֹתֵן לָךְ אִישׁ
אוֹ אִשָּׁה אֲשֶׁר יַעֲשֶׂה אֶת הָרַע בְּעֵינֵי יְהֹוָה אֱלֹהֶיךָ לַעֲבֹר בְּרִיתוֹ</span>:

<span dir="rtl">(ג) וַיֵּלֶךְ וַיַּעֲבֹד אֱלֹהִים אֲחֵרִים וַיִּשְׁתַּחוּ לָהֶם וְלַשֶּׁמֶשׁ אוֹ לַיָּרֵחַ אוֹ
לְכָל צְבָא הַשָּׁמַיִם אֲשֶׁר לֹא צִוִּיתִי</span>:

<span dir="rtl">(ד) **וְהֻגַּד לְךָ וְשָׁמָעְתָּ וְדָרַשְׁתָּ הֵיטֵב** וְהִנֵּה אֱמֶת נָכוֹן הַדָּבָר
נֶעֶשְׂתָה הַתּוֹעֵבָה הַזֹּאת בְּיִשְׂרָאֵל</span>:

<span dir="rtl">(ה) וְהוֹצֵאתָ אֶת הָאִישׁ הַהוּא אוֹ אֶת הָאִשָּׁה הַהִוא אֲשֶׁר עָשׂוּ אֶת הַדָּבָר
הָרָע הַזֶּה אֶל שְׁעָרֶיךָ אֶת הָאִישׁ אוֹ אֶת הָאִשָּׁה וּסְקַלְתָּם בָּאֲבָנִים וָמֵתוּ</span>:

<span dir="rtl">(ו) **עַל פִּי שְׁנַיִם עֵדִים אוֹ שְׁלשָׁה עֵדִים** יוּמַת הַמֵּת לֹא יוּמַת עַל
פִּי עֵד אֶחָד</span>:

<span dir="rtl">(ז) **יַד הָעֵדִים תִּהְיֶה בּוֹ בָרִאשֹׁנָה לַהֲמִיתוֹ** וְיַד כָּל הָעָם בָּאַחֲרֹנָה
וּבִעַרְתָּ הָרָע מִקִּרְבֶּךָ:</span>

<span dir="rtl">עבודה זרה עונשה מוות. שני עדים מספיקים, אך יש "לדרוש
היטב" כדי לברר את האמת. העדים הם גם התליינים, או המוציאים להורג.</span>

<u><span dir="rtl">ספר שמות פרק כג</span></u>

**<span dir="rtl">(א) לֹא תִשָּׂא שֵׁמַע שָׁוְא אַל תָּשֶׁת יָדְךָ עִם רָשָׁע לִהְיֹת עֵד
חָמָס:</span>**

<span dir="rtl">למדנו, שצריך להיזהר מ"פייק ניוז", ולהימנע מעדים רשעים
בעיקר בעלי מטרות של השגת ממון.</span>

<span dir="rtl">למרות שראיתי שיצא ספר בשם "לקרוא משפטים בתנ"ך" מאת
השופטת דפנה ברק-ארז, לא זכורים לי הרבה משפטים בתנ"ך. כמובן, כולנו זוכרים
את משפט שלמה, שמטרתו בעיקר להראות את חכמת המלך. אבל מבחינת הנושא שלנו
מעניין דווקא משפטו של נבות היזרעאלי.</span>

<u><span dir="rtl">ספר מלכים א פרק כא</span></u>

<span dir="rtl">(יא) וַיַּעֲשׂוּ אַנְשֵׁי עִירוֹ הַזְּקֵנִים וְהַחֹרִים אֲשֶׁר הַיֹּשְׁבִים בְּעִירוֹ כַּאֲשֶׁר
שָׁלְחָה אֲלֵיהֶם אִיזָבֶל כַּאֲשֶׁר כָּתוּב בַּסְּפָרִים אֲשֶׁר שָׁלְחָה אֲלֵיהֶם:</span>

<span dir="rtl">(יב) קָרְאוּ צוֹם וְהֹשִׁיבוּ אֶת נָבוֹת בְּרֹאשׁ הָעָם</span>:

<span dir="rtl">(יג) וַיָּבֹאוּ **שְׁנֵי הָאֲנָשִׁים בְּנֵי בְלִיַּעַל וַיֵּשְׁבוּ נֶגְדּוֹ וַיְעִדֻהוּ**
אַנְשֵׁי הַבְּלִיַּעַל אֶת נָבוֹת נֶגֶד הָעָם לֵאמֹר בֵּרַךְ נָבוֹת אֱלֹהִים וָמֶלֶךְ וַיֹּצִאֻהוּ מִחוּץ לָעִיר
וַיִּסְקְלֻהוּ בָאֲבָנִים וַיָּמֹת:</span>

<span dir="rtl">הפסוקים הללו משכנעים אותנו שהמשפט מתנהל על פי חוקי
התורה. נבות קילל את אלוהים ואת המלך, מעין עבודה זרה, הואשם על ידי שני
עדים, ונשפט למוות.</span>

<span dir="rtl">איזבל מושחתת... אבל שומרת חוק! אנחנו מכירים
כאלה...</span>

<span dir="rtl">השופטים כנראה, לא ממלאים את תפקידם, ולא חוקרים
ודורשים.</span>

<span dir="rtl">אולי מפני שטרם נכתבה המשנה שמסבירה איך חוקרים את
העדים....</span>

<u><span dir="rtl">משנה מסכת סנהדרין פרק ד</span></u>

<span dir="rtl">(ה) כֵּיצַד מְאַיְּמִין (אֶת הָעֵדִים) עַל עֵדֵי נְפָשׁוֹת, הָיוּ מַכְנִיסִין
אוֹתָן וּמְאַיְּמִין עֲלֵיהֶן. שֶׁמָּא תֹאמְרוּ מֵאֹמֶד, וּמִשְּׁמוּעָה, עֵד מִפִּי עֵד וּמִפִּי אָדָם נֶאֱמָן
שָׁמַעְנוּ, אוֹ שֶׁמָּא אִי אַתֶּם יוֹדְעִין שֶׁסּוֹפֵנוּ לִבְדּוֹק אֶתְכֶם בִּדְרִישָׁה וּבַחֲקִירָה. הֶווּ יוֹדְעִין
שֶׁלֹּא כְדִינֵי מָמוֹנוֹת דִּינֵי נְפָשׁוֹת. דִּינֵי מָמוֹנוֹת, אָדָם נוֹתֵן מָמוֹן וּמִתְכַּפֵּר לוֹ. דִּינֵי
נְפָשׁוֹת, דָּמוֹ וְדַם זַרְעִיּוֹתָיו תְּלוּיִין בּוֹ עַד סוֹף הָעוֹלָם.</span>

<u><span dir="rtl">משנה מסכת סנהדרין פרק ה</span></u>

<span dir="rtl">(א) הָיוּ בוֹדְקִין אוֹתָן בְּשֶׁבַע חֲקִירוֹת, בְּאֵיזֶה שָׁבוּעַ, בְּאֵיזוֹ שָׁנָה,
בְּאֵיזֶה חֹדֶשׁ, בְּכַמָּה בַחֹדֶשׁ, בְּאֵיזֶה יוֹם, בְּאֵיזוֹ שָׁעָה, בְּאֵיזֶה מָקוֹם.רַבִּי יוֹסֵי אוֹמֵר
בְּאֵיזֶה יוֹם, בְּאֵיזוֹ שָׁעָה, בְּאֵיזֶה מָקוֹם. מַכִּירִין אַתֶּם אוֹתוֹ. הִתְרֵיתֶם בּוֹ. הָעוֹבֵד
עֲבוֹדָה זָרָה, אֶת מִי עָבַד, וּבַמֶּה עָבָד</span>:

<span dir="rtl">(ב) כָּל הַמַּרְבֶּה בִבְדִּיקוֹת, הֲרֵי זֶה מְשֻׁבָּח. מַעֲשֶׂה וּבָדַק בֶּן זַכַּאי
בְּעֻקְצֵי תְאֵנִים.</span>

<span dir="rtl">נושא חשוב לעדות, בתקופת המשנה היה קביעת ראש החודש. העדים
היו מגיעים ביום השלושים, כדי להעיד שראו את הירח בערב הקודם, ולכן יש
להפוך את יום השלושים, ליום הראשון בחודש הבא.</span>

<u><span dir="rtl">משנה מסכת ראש השנה פרק ב</span></u>

<span dir="rtl">(ו) כֵּיצַד בּוֹדְקִין אֶת הָעֵדִים, זוּג שֶׁבָּא רִאשׁוֹן, בּוֹדְקִין אוֹתוֹ
רִאשׁוֹן. וּמַכְנִיסִין אֶת הַגָּדוֹל שֶׁבָּהֶן וְאוֹמְרִים לוֹ אֱמֹר, כֵּיצַד רָאִיתָ אֶת הַלְּבָנָה, לִפְנֵי
הַחַמָּה אוֹ לְאַחַר הַחַמַָּה, לִצְפוֹנָהּ אוֹ לִדְרוֹמָהּ, כַּמָּה הָיָה גָבוֹהַּ וּלְאַיִן הָיָה נוֹטֶה, וְכַמָּה
הָיָה רָחָב. אִם אָמַר לִפְנֵי הַחַמָּה, לֹא אַמַר כְּלוּם. וְאַחַר כָּךְ הָיוּ מַכְנִיסִים אֶת הַשֵּׁנִי
וּבוֹדְקִין אוֹתוֹ. **אִם נִמְצְאוּ דִבְרֵיהֶם מְכֻוָּנִים, עֵדוּתָן קַיָּמֶת.**</span>

<span dir="rtl">נראה שיש התייחסות רצינית למשפט. אמנם השיטה אינה, כמו
בימינו. היא כוללת שופטים ועדים בלבד (בלי עורכי דין), והחקירה היא על ידי
השופט, אבל הגישה רצינית.</span>

<span dir="rtl">אבל מכאן, אנחנו מגיעים לפסילת עדים מראש. יש אנשים שמבלי
כל חקירה הם אינם מהימנים להעיד. יש הרבה. למעשה הרוב אינו נאמן להעיד,
מפני שהאשה אינה כשרה לעדות בדרך כלל.</span>

<span dir="rtl">והכל כתוב בתורה, כביכול, אם יש פרשנות מתאימה.</span>

<u><span dir="rtl">ספרי פרשת שופטים פיסקא מז</span>
<span dir="rtl">(מדרש הלכה מהמאה השלישית)</span></u>

<span dir="rtl">יכול אף אשה תהיה כשרה לעדות? נאמר כאן "שני" ונאמר להלן
"שני". מה שני האמור להלן אנשים ולא נשים, אף שני האמור כאן אנשים ולא
נשים:</span>

<u><span dir="rtl">ירושלמי יומא פרק ו הלכה א</span>
<span dir="rtl">(מתבסס כנראה על הנ"ל, המאה הרביעית)</span></u>

<span dir="rtl">להקיש לגזירה שוה. נאמר כאן "שני" ונאמר להלן "שני" מה שני
שנאמר להלן אנשים ולא נשים ולא קטנים, אף שני שנאמר כאן אנשים ולא נשים ולא
קטנים. הרי למדנו שאין האשה מעידה. מעתה אין האשה דנה.</span>

<span dir="rtl">יש כמה תחומים שאשה רשאית להעיד, אך לא למדתי נושא זה ולא
ניכנס אליו.</span>

<span dir="rtl">הנה דוגמא אחת, בתחום הלא הנחמד של האשמת אשה אחרת
בבגידה...</span>

<u><span dir="rtl">משנה מסכת סוטה פרק ו</span></u>

<span dir="rtl">(א) מִי שֶׁקִּנֵּא לְאִשְׁתּוֹ וְנִסְתְּרָה, אֲפִלּוּ שָׁמַע מֵעוֹף הַפּוֹרֵחַ, יוֹצִיא
וְיִתֵּן כְּתֻבָּה, דִּבְרֵי רַבִּי אֱלִיעֶזֶר. רַבִּי יְהוֹשֻׁעַ אוֹמֵר, עַד שֶׁיִּשְׂאוּ וְיִתְּנוּ בָהּ מוֹזְרוֹת
בַּלְּבָנָה</span>: <span dir="rtl">\[נשים הטוות לאור הלבנה שיודעות את כל
הרכילות\]</span>

<span dir="rtl">(ב) אָמַר עֵד אֶחָד אֲנִי רְאִיתִיהָ שֶׁנִּטְמֵאת, לֹא הָיְתָה שׁוֹתָה. וְלֹא עוֹד
אֶלָּא אֲפִלּוּ עֶבֶד, אֲפִלּוּ שִׁפְחָה, הֲרֵי אֵלּוּ נֶאֱמָנִין אַף לְפָסְלָהּ מִכְּתֻבָּתָהּ. חֲמוֹתָהּ וּבַת חֲמוֹתָהּ
וְצָרָתָהּ וִיבִמְתָּהּ וּבַת בַּעְלָהּ, הֲרֵי אֵלּוּ נֶאֱמָנוֹת, וְלֹא לְפָסְלָהּ מִכְּתֻבָּתָהּ, אֶלָּא שֶׁלֹּא
תִשְׁתֶּה:</span>

<span dir="rtl">\[חמותה וכו', נאמנות לזכות אותה.... מפני שהן בדרך כלל
שונאות אותה...\]</span>

<span dir="rtl">אבל, אחרי שנפסלו כל הנשים, מתברר שגם גברים רבים נכנסים
לקטגוריה של "פסולי עדות".</span>

<span dir="rtl">וכאן מסתמכים על הפסוק: "אל תשת ידך עם רשע להיות עד
חמס".</span>

<span dir="rtl">ויש הרבה רשעים, והרבה עדי חמס.</span>

<span dir="rtl">ויש אפילו עדויות עוד מימי הבית השני על פסילת
עדים.</span>

<span dir="rtl"><u>ברית דמשק י' 2-3 (ממגילות מדבר יהודה)</u></span>

<span dir="rtl">אל יאמן איש על רעהו, לעד עובר דבר מן המצוה ביד רמה, עד
זֻכּו לשוב.</span>

<span dir="rtl">אולי כבר אז היו אפיקורסים? לא ברור כמובן, מהי עבירה על
דבר מצוה.</span>

<span dir="rtl"><u>ויוסף בן מתתיה בקדמוניות היהודים:</u></span>

<span dir="rtl">עד אחד לא ייאמן, אלא שלושה או לכל הפחות שנים, **שדרך
חייהם הקודמים תשווה אמון לעדותם**.</span>

<span dir="rtl">וכמו בכל נושא, חז"ל במשנה ובמדרשים מפרטים
ומפרטים....</span>

<u><span dir="rtl">מכילתא פרשת משפטים מסכת נזיקין פרשה כ</span>
<span dir="rtl">(מדרש הלכה לספר שמות, המאה השלישית)</span></u>

<span dir="rtl">רבי נתן אומר אל תשת ידך. .... להוציא את החמסנין ואת
הגזלנין שהן פסולין לעדות שנאמר (דברים י"ט) לא יקום עד חמס באיש.</span>

<span dir="rtl">והמשנה מפתיעה.</span>

<u><span dir="rtl">משנה מסכת ראש השנה פרק א</span></u>

<span dir="rtl">(ח) אֵלּוּ הֵן הַפְּסוּלִין, הַמְשַׂחֵק בַּקֻּבְיָא, וּמַלְוֵי בְּרִבִּית, וּמַפְרִיחֵי
יוֹנִים, וְסוֹחֲרֵי שְׁבִיעִית, וַעֲבָדִים. זֶה הַכְּלָל, כָּל עֵדוּת שֶׁאֵין הָאִשָּׁה כְשֵׁרָה לָהּ, אַף הֵן
אֵינָן כְּשֵׁרִים לָהּ:</span>

<span dir="rtl">הפתעה, מה יש למערכת המשפט נגד אלה...</span>

<span dir="rtl">התוספתא, מפרטת עוד, מוסיפה עוד, ואולי גם מסבירה
מעט...</span>

<u><span dir="rtl">תוספתא מסכת סנהדרין פרק ה</span></u>

<span dir="rtl">(ב) משחק בקוביא זו משחק בפסיפסין. אחד המשחק בפסיפסין,
ואחד המשחק בקליפי אגוזים ובקליפי רמונים, לעולם אין יכול לחזור בו עד
שישבר את פסיפסין ויחזור בו חזרה גמורה.</span>

<span dir="rtl">המלוה ברבית אין יכול לחזור בו עד שיקרע שטרותיו ויחזור בו
חזרה גמורה.</span>

<span dir="rtl">מפריחי יונים זה הממרה את היונין. \[כנראה מהמר\] אחד ממרה
את היונין, ואחד ממרה שאר בהמה חיה ועוף. לעולם אין יכול לחזור בו עד
שישבור את פיגמיו ויחזור בו חזרה גמורה.</span>

<span dir="rtl">סוחרי שביעית זה היושב ובטל בשאר שני שבוע, כיון שהגיע שנת
השמטה התחיל מפשיט ידיו ורגליו ונושא ונותן בפירות עבירה. לעולם אין יכול
לחזור בו, עד שתגיע שמטה אחרת וידבק ויחזור בו חזרה גמורה. רבי נחמיה אומר
חזרת ממון ולא חזרת דברים. כיצד? אמר מאתים דינר אלו כנסתי מפירות עבירה,
חלקו אותן לעניים.....</span>

<span dir="rtl">ובכולן היה רבי יהודה אומר, בזמן שאין להן אומנות אחרות
הרי אלו פסולין, חזרו בהן, הרי כשרים. וחכמים אומרים אף בזמן שיש להן
אומנות הרי אלו פסולין, בד"א, בקדוש החדש, ובעיבור שנה בדיני ממונות ובדיני
נפשות. אבל עדות שהאשה כשרה לה הן כשרין לה:</span>

….

<span dir="rtl">(ה) הוסיפו עליהן הרועין והגזלנין החמסנין וכל החשודין על
הממון, עדותן פסולה לעולם:</span>

<span dir="rtl">אפילו הרועים.... מדוע? מפני שהרועים, מטבעם... נכנסים
לשדות מזרע של אחרים והם חמסנים.</span>

<span dir="rtl">אבל התלמוד הבבלי, במאות הבאות, מרחיב את ציבור הפסולים
לעדות גם לכיוונים נוספים.</span>

<u><span dir="rtl">תלמוד בבלי מסכת סנהדרין דף כה/ב</span></u>

<span dir="rtl">מלוה בריבית. אחד המלוה ואחד הלוה. ואימתי חזרתן משיקרעו
את שטריהן ויחזרו בהן חזרה גמורה. אפילו לנכרי לא מוזפי \[מלוים\].</span>

<u><span dir="rtl">תלמוד בבלי מסכת סנהדרין דף כז/א</span></u>

<span dir="rtl">מומר אוכל נבילות לתיאבון, דברי הכל פסול. להכעיס, אביי
אמר פסול, רבא אמר כשר.</span>

<span dir="rtl">אביי אמר פסול, דהוה ליה **רשע**, ורחמנא אמר **אל תשת רשע
עד**.</span>

<span dir="rtl">ורבא אמר כשר, רשע דחמס בעינן מיתיבי, אל תשת רשע עד – אל
תשת חמס עד, אלו גזלנין ומועלין בשבועות. ....</span>

<span dir="rtl">אל תשת **רשע** עד אל תשת חמס עד..</span>

<span dir="rtl"><u>"פסולי עדות" מאת מרדכי סבתו, סידרא: כתב עת לחקר ספרות
התורה שבעל-פה, 2008</u></span>

<span dir="rtl">המשנה מצמצמת את פסולי העדות לעומת החמרת כת מדבר יהודה,
והתלמוד הבבלי חוזר ומרחיבה.</span>

<span dir="rtl">ההרחבות כוללות לא רק את אלה שגוזלים ממון חד פעמית, אלא
גם את בעלי האומנויות, שלדעת חכמי התקופה, היו בהכרח לפעמים גזלנים, כמו
הרועים. ויש ויכוח בין ר' יהודה האומר שהם פסולים רק אם זו אומנותם היחידה,
ובין חכמים האומרים שגם אם יש להם אומנות נוספת.</span>

**<span dir="rtl">לעומת זה התלמוד הבבלי מדגיש את פסילת מבצע עבירה בלי
קשר לאומנות (כמו אוכל נבלות).</span>**

<span dir="rtl">והרמב"ם כולל את כל פסולי העדות שנמנו במקורות הקודמים לו,
ולא מוותר לאף אחד...</span>

<u><span dir="rtl">רמב"ם יד החזקה הלכות עדות פרק י</span></u>

<span dir="rtl">(א) הרשעים פסולין לעדות מן התורה, שנאמר אל תשת ידך עם
רשע להיות עד חמס. מפי השמועה למדו אל תשת רשע עד, ואפילו עד כשר שיודע
בחבירו שהוא רשע, ואין הדיינים מכירין רשעו, אסור לו להעיד עמו, אע"פ שהוא
עדות אמת, מפני שמצטרף עמו ונמצא זה הכשר השית ידו עם הרשע, עד שנתקבלה
עדותו. ואין צריך לומר עד כשר שהוא יודע בעדות לחבירו, וידע שהעד השני עמו
עד שקר, שאסור לו להעיד שנאמר אל תשת ידך עם רשע</span>:

<span dir="rtl">(ב) אי זהו רשע? **כל שעבר עבירה שחייבין עליה מלקות זהו
רשע ופסול שהרי התורה קראה למחוייב מלקות רשע שנאמר** .....</span>

<span dir="rtl">(ג) עבר עבירה שחייבין עליה מלקות מן התורה הרי זה פסול מן
התורה, ואם היה החיוב שבה מדבריהם \[כלומר חז"ל\] הרי זה פסול מדבריהם.
כיצד? אכל בשר בהמה בחלב, או שאכל נבלות ושקצים וכיוצא בהן, בין לתיאבון
בין להכעיס, או שחלל את יום טוב הראשון, או שלבש שעטנז .... הרי זה פסול
לעדות מן התורה. אבל אם אכל בשר עוף בחלב, או שחלל יום טוב שני של גליות,
או שלבש בגד צמר שאבד בו חוט של פשתן וכיוצא בו, הרי הוא פסול
מדבריהם...</span>

<span dir="rtl">(ד) ועוד יש שם רשעים שהן פסולין לעדות אע"פ שהן בני
תשלומין ואינן בני מלקות, הואיל ולוקחים ממון שאינו שלהם בחמס פסולין.
שנאמר כי יקום עד חמס באיש. כגון הגנבים והחמסנים אע"פ שהחזיר, פסול לעדות
מעת שגנב או גזל, וכן עד זומם אע"פ שהוזם בעדות ממון ושלם, הרי זה פסול מן
התורה לכל דעות. .... וכן המלוה ברבית. אחד המלוה ואחד הלוה שניהם פסולין
לעדות..... וכן כל העובר על גזל של דבריהם הרי הוא פסול מדבריהם. כיצד?
החמסנים והם הלוקחים קרקע או מטלטלין שלא ברצון הבעלים, אע"פ שנותנין הדמים
הרי אלו פסולין מדבריהם. וכן הרועים. אחד רועי בהמה דקה ואחד רועי בהמה גסה
של עצמן, הרי הן פסולין **שחזקתן פושטין ידיהן בגזל** ומניחים בהמתן לרעות
בשדות ופרדסים של אחרים. ולפיכך סתם רועה פסול. .... וכן המוכסין סתמן
פסולין. מפני שחזקתן ליקח יותר מדבר הקצוב להם בדין המלכות ולוקחין היתר
לעצמן. ...</span>

<span dir="rtl">וכן מפריחי יונים ביישוב פסולין, מפני שחזקתן שגוזלים
יונים של אחרים בחנם. וכן סוחרי שביעית והם בני אדם שיושבין בטלים וכיון
שבאה שביעית פושטים ידיהן ומתחילין לישא וליתן בפירות, שחזקת אלו שהן
אוספין פירות שביעית ועושין בהן סחורה. וכן משחק בקוביא והוא שלא תהיה לו
אומנות אלא הוא הואיל **ואינו עוסק ביישובו של עולם** הרי זה בחזקת שאוכל
מן הקוביא שהוא אבק גזל.</span>

<span dir="rtl">וזה לא הכל...</span>

<u><span dir="rtl">רמב"ם יד החזקה הלכות עדות פרק יא</span></u>

1)  <span dir="rtl">מי שאינו לא במקרא ולא במשנה ולא בדרך ארץ הרי זה
    בחזקת רשע, ופסול לעדות מדבריהם. שכל מי שירד עד כך חזקה שהוא עובר על
    רוב העבירות שיבואו לידו:</span>

> <span dir="rtl">.....</span>
>
> <span dir="rtl">(ה) וכן הבזויין פסולין לעדות מדבריהם. והם האנשים
> שהולכין ואוכלין בשוק בפני כל העם. וכגון אלו שהולכין ערומים בשוק בעת
> שהן עוסקין במלאכה מנוולת, וכיוצא באלו, שאין מקפידין על הבושת. שכל אלו
> חשובין ככלב ואין מקפידין על עדות שקר.</span>
>
> <span dir="rtl">ומכלל אלו האוכלין צדקה של עכו"ם בפרהסיא אע"פ שאפשר להן
> שיזונו בצנעה, מבזים עצמן ואינן חוששין כל אלו פסולין מדבריהם:</span>
>
> <span dir="rtl">....</span>
>
> <span dir="rtl">(י) המוסרין והאפיקורוסין והמומרים לא הצריכו חכמים
> למנותן בכלל פסולי עדות, שלא מנו אלא רשעי ישראל. אבל אלו המורדין
> הכופרין פחותין הן מן העכו"ם, שהעכו"ם לא מעלין ולא מורידין ויש לחסידיהן
> חלק לעולם הבא, ואלו מורידין ולא מעלין ואין להן חלק לעולם הבא:</span>

<span dir="rtl">הרדב"ז, ר' דוד בן זמרא, נפטר 1572 במצרים, מנצל את
"הרשעות" כדי להכריז על כך שהקראים אינם ממזרים, ולכן ניתן להתחתן איתם...
תרגיל יפה.</span>

<u><span dir="rtl">שו"ת רדב"ז ח"ב סימן תשצו</span></u>

<span dir="rtl">אמר שמואל לפי מה שגזר הרב למעלה, שהקראין מחללי מועדות
כמחללי שבתות, וכופרים בכה"ת כולה, ומומרים, ובועלי נדות, ומחויבי כריתות,
**א"כ פסולי עדות של תורה הן והקידושין שעושין בפניהם אינם קידושין** ואין
נשותיהן צריכות גט וממזרות מנין ע"כ?:</span>

<span dir="rtl">הקראים פסולים לעדות. קידושין (כלומר נישואין) כשרים
זקוקים לעדים. לכן הנישואים שלהם אינם נישואים, ומשום כך לא תתכן
ממזרות.... ודווקא בגלל זה אפשר להתחתן עם בניהם ובנותיהן.</span>

<span dir="rtl">ומכאן אנחנו מגיעים לבעיות הרבנות בישראל בימינו. אמנם
בעיות שהיו כבר בעבר, אך אצלנו התעצמו. מחסור בעדים כשרים.</span>

<span dir="rtl">הנה מאמר שעוסק בשאלה, כיצד להכשיר עדים פסולים.</span>

<u><span dir="rtl">"קבלת עדים פסולים במשפט העברי ובבית הדין הרבני" מאת
יאיר שיבר,</span> Hebrew Union College Annual 2006</u>

<https://www.jstor.org/stable/23509265?read-now=1&seq=1#page_scan_tab_contents>

<span dir="rtl">המחבר מדגיש את בעיית כשרות העדים לפי ההלכה, בעיקר בנושא
של נישואין, גירושין וכל הקשור בהן. הסיבה היא שבעוד שעדות במשפט היא עדות
אינפורמטיבית, עדות בנישואין היא עדות בונה, כלומר אם יתברר שהעדים לא
כשרים הנישואין בטלין למפרע.</span>

<span dir="rtl">הבעיה שנוצרת היום היא, שלא פעם, לא נמצאים עדים
כשרים...</span>

<span dir="rtl">בעיה זו נוצרה במאות השנים האחרונות בעיקר בגלל הרפורמה
והחילון, אך מסיבות שונות הייתה קיימת גם קודם.</span>

<span dir="rtl">הפוסקים נאלצו לעקוף את ההלכות המחמירות, אם רצו לחתן
זוגות חדשים.</span>

<span dir="rtl">שלושת הדרכים לעקיפה היו:</span>

<span dir="rtl">קבלת העד "שמא הרהר תשובה בדעתו".</span>

<span dir="rtl">קבלת העד משום שהוא "תינוק שנשבה".</span>

<span dir="rtl">קבלת העד במקום שלא שכיחים עדים כשרים.</span>

<span dir="rtl">בסעיף הראשון מסתמכים על פסוק אחד במסכת קידושין.</span>

<u><span dir="rtl">תלמוד בבלי מסכת קידושין דף מט/ב</span></u>

<span dir="rtl">...על מנת שאני צדיק, אפילו רשע גמור, מקודשת. שמא הרהר
תשובה בדעתו.</span>

<span dir="rtl">(והכוונה, שאם העד אומר שאני מעיד בתנאי שאני צדיק, הרי
אפילו אם הוא רשע, האשה מקודשת, כי אפשר והוא מהרהר לעשות תשובה).</span>

<span dir="rtl">ופוסקי אשכנז, כבר במאה ה-12 השתמשו בדרך עוקפת זו, כאשר
העדים היו אנוסים, או חשודים כאנוסים, לאחר גזרות מסעי הצלב.</span>

<u><span dir="rtl">שו"ת חתם סופר חלק אה"ע חלק ב תשובה עג (משה סופר,
הונגריה, נפטר 1839)</span></u>

<span dir="rtl">והא דקידושיו קידושין, משום דכיון דחזינן דעושה מעשה
יהדות, ומקדש, אמרינן שמא הרהר תשובה בלבו... \[עצם העובדה שהוא משתתף
בחתונה יהודית, ייתכן והוא מהרהר תשובה\]</span>

<span dir="rtl">עניין "תינוק שנשבה" מסתמך על תלמוד בבלי שבת ס"ח הדן
בעבריין חילול שבת.</span>

<u><span dir="rtl">תלמוד בבלי מסכת שבת דף סח/א</span></u>

<span dir="rtl">רב ושמואל דאמרי תרוייהו. מתניתין בתינוק שנשבה לבין
הנכרים, וגר שנתגייר לבין הנכרים, אבל הכיר ולבסוף שכח חייב על כל שבת
ושבת.</span>

<span dir="rtl">מבלי לפרט, הכוונה, שתינוק שנשבה לבין הנכרים, אם הכיר את
המצוות ושכח, כמוהו כיהודי כשר.</span>

<span dir="rtl">במאה ה-19 הכירו כמה פוסקים גם ביהודים שחיו בסביבה יהודית
כתינוקות שנשבו, אם רוב קהילתם לא שמרה תורה ומצוות.</span>

<span dir="rtl">אך בדרך כלל קיימות שלוש גישות לגבי "תינוק שנשבה".</span>

<span dir="rtl">המחמירה, אינה מכירה בכלל בנימוק זה. המקלה יותר, אם גדל
בין גויים. המקלה ביותר אם גדל בין יהודים שאינם שומרי מצוות.</span>

<span dir="rtl">בדרך כלל, הרבנות בארץ לא מכירה בנימוק הזה להכשיר עדים
חילוניים.</span>

<span dir="rtl">מתוך אתר "דין", תשובה לשואל:</span>

> <span dir="rtl">מחללי שבת הינם פסולים לעדות, וכמובן גם עדות הקידושין.
> יצויין, כי לפעמים צריך לקבל עדות על כך שהינם פסולי עדות, ואין זה מספיק
> שיש מי שאומר כי הוא מחלל שבת, אפילו אם הוא נאמן. לפעמים שצריך גם עדות
> דוקא מבני האיש עצמו. אני לא נכנס כאן לכל נבכי הלכות עדות, אלא רק
> ציינתי כדי לומר שכדאי תמיד להתייעץ על כל שאלה לגופה, ולא להסיק מסקנות
> לבד בדברים חמורים אלו</span>.

<span dir="rtl">העניין השלישי והמעניין הוא קבלת העד במקום שלא היו עדים
כשרים.</span>

<span dir="rtl">בדיני ממונות, היו קהילות שהיו מקבלים אפילו עדות אשה,
כאשר לא היו בנמצא עדים כשרים שיכלו להעיד על אירוע. כאן, המנהג גבר על
התקנות. וכך כותב הרמ"א:</span>

<span dir="rtl">וכל אלו הפסולים, פסולים אפילו במקום שלא שכיחא אנשים
כשרים להעיד, וכל זה מדינא, אבל יש אומרים דתקנת קדמונים הוא דמקום שאין
אנשים רגילין להיות כגון בבית הכנסת של נשים... כגון לומר שבגדים אלו לבשה
אשה פלונית והן שלה... נשים נאמנות.</span>

<span dir="rtl">וכך גם בתי הדין הרבניים בישראל בענייני ממונות.</span>

<span dir="rtl">"יש אומרים תקנת קדמונים הוא", זה אמירה לצאת ידי חובה,
אין אסמכתא בכתובים. יש מנהג כי אין ברירה.</span>

<span dir="rtl">אבל, לעניין קידושין וגטין יש איסור מוחלט. ואפילו לא כדי
לשחרר עגונות.</span>

<span dir="rtl">מסופר מקרה אחד של פוסק אחד בגליציה ששחרר עגונה בעקבות
עדות של חיילים יהודים "עבריינים"... זה לא חוזר.</span>

<span dir="rtl">אנחנו מעידים על רווקות של אחרים לפתיחת תיק נישואין.
הכיצד?</span>

<span dir="rtl"><u>מתוך "המדריך לרישום ברבנות"</u></span>

<span dir="rtl">עדי הרווקות שלכם יכולים להצטרף במועד פתיחת התיק, או
להגיע במועד מאוחר יותר. העדים שלכם צריכים להיות 2 עדים/ות, יהודים/ות,
שאינם קרובי משפחה או קרובים אחד של השני/ה ושיכולים להעיד על המעמד האישי
של כל אחד מבני הזוג</span>.

<span dir="rtl">אחרית הימים? לא.</span>

<span dir="rtl">עדי רווקות אינם עדים כלל לפי ההלכה, הם קשורים למנהג
(אולי חדש אפילו), שבתיק הנישואין יש לעשות "בירורים", ובירורים אלה, שאינם
שיפוט, נעשים על ידי מסמכים (שמצויים ממילא ברבנות או במשרד הפנים), ובשביל
הטקס גם על ידי אנשים שמכירים את בני הזוג ומעידים על רווקותם.</span>

<span dir="rtl">עדים אלה נקראים "עדי בירור", וכאן אין פסולי עדות.</span>

<span dir="rtl">העדים שנדרשים על פי ההלכה הם עדים שנוכחים בטקס הנישואים
שנעשה על ידי הרב, ויכולים להעיד על קיומו של הטקס, ולחתום על נוכחותם בו.
אם אין עדים אין נישואין.</span>

<span dir="rtl">לכך לא יתאימו פסולי עדות. נשים, "רשעים", אוכלי טריפות
ומחללי שבת.</span>

<span dir="rtl">אם כך כיצד יתחתנו חילונים?</span>

<span dir="rtl">קשה למצוא הסברים בנושא, כי יש הרבה רצון טוב של הרבנות לא
להעליב...</span>

<span dir="rtl">רק במקום אחד מצאתי הסבר למה שאנחנו רואים בחתונה
חילונית:</span>

<https://asif.co.il/wp-content/uploads/2022/11/10-8.pdf><span dir="rtl">  
"לכן, מובן שהטוב ביותר שהרב מביא עימו עד כשר נוסף, ומייחד את עצמו ואת
האיש שהביא עימו להיות עדים".</span>

<span dir="rtl">ואם הוא לא מצליח... ואם בעלי השמחה מציעים בעצמם עדים...
ועלולים להיעלב אם הוא יידחה אותם...</span>

<span dir="rtl">"עדיף, אם אפשר, שיאמר בשקט לעד כשר שמצא, שיתבונן ויהיה
הוא עד על הקידושין".</span>

<span dir="rtl">ואם נחזור בתשובה שלמה, בוודאי נוכל להעיד בחתונות.</span>
