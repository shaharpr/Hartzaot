<span dir="rtl"><u>התפתחויות בהלכה – עם הארץ</u></span>

<span dir="rtl">הצירוף "עם הארץ" מצטרף אצלנו היום ל"בּוּר ועם הארץ", וזה,
פחות או יותר, משמעותו בכל הדורות, שאחרי התנ"ך. כמובן, "עם הארציות" משתנה
בהתאם למה שהדובר, או המשמיץ, חושב שצריכה להיות "התורה" כלומר
"ההשכלה".</span>

<span dir="rtl">כמו שראינו שהמושג "תורה" הוא תלוי זמן וזרם מחשבה, כך גם
"עם הארץ" שהוא ניגודה של "תורה" בדרך כלל.</span>

<span dir="rtl">בתנ"ך "עם הארץ" הוא בעל משמעות שונה, מהמשמעות שקיבל
המושג בימי הבית השני ואחריו.</span>

<u><span dir="rtl">ספר בראשית פרק כג</span></u>

<span dir="rtl">(יב) וַיִּשְׁתַּחוּ אַבְרָהָם לִפְנֵי עַם הָאָרֶץ</span>:

<span dir="rtl">(יג) וַיְדַבֵּר אֶל עֶפְרוֹן בְּאָזְנֵי **עַם הָאָרֶץ** לֵאמֹר אַךְ אִם אַתָּה לוּ
שְׁמָעֵנִי נָתַתִּי כֶּסֶף הַשָּׂדֶה קַח מִמֶּנִּי וְאֶקְבְּרָה אֶת מֵתִי שָׁמָּה:</span>

<u><span dir="rtl">ספר מלכים ב פרק יא</span></u>

<span dir="rtl">(יג) וַתִּשְׁמַע עֲתַלְיָה אֶת קוֹל הָרָצִין הָעָם וַתָּבֹא אֶל הָעָם בֵּית
יְהֹוָה</span>:

<span dir="rtl">(יד) וַתֵּרֶא וְהִנֵּה הַמֶּלֶךְ עֹמֵד עַל הָעַמּוּד כַּמִּשְׁפָּט וְהַשָּׂרִים וְהַחֲצֹצְרוֹת
אֶל הַמֶּלֶךְ וְכָל **עַם הָאָרֶץ** שָׂמֵחַ וְתֹקֵעַ בַּחֲצֹצְרוֹת וַתִּקְרַע עֲתַלְיָה אֶת בְּגָדֶיהָ וַתִּקְרָא קֶשֶׁר
קָשֶׁר:</span>

<u><span dir="rtl">ספר זכריה פרק ז</span></u>

<span dir="rtl">(ד) וַיְהִי דְּבַר יְהֹוָה צְבָאוֹת אֵלַי לֵאמֹר</span>:

<span dir="rtl">(ה) אֱמֹר אֶל כָּל **עַם הָאָרֶץ** וְאֶל הַכֹּהֲנִים לֵאמֹר כִּי צַמְתֶּם וְסָפוֹד
בַּחֲמִישִׁי וּבַשְּׁבִיעִי וְזֶה שִׁבְעִים שָׁנָה הֲצוֹם צַמְתֻּנִי אָנִי:</span>

<u><span dir="rtl">ספר דברי הימים ב פרק לו</span></u>

<span dir="rtl">(א) וַיִּקְחוּ **עַם הָאָרֶץ** אֶת יְהוֹאָחָז בֶּן יֹאשִׁיָּהוּ וַיַּמְלִיכֻהוּ תַחַת
אָבִיו בִּירוּשָׁלִָם:</span>

<span dir="rtl">מפסוקים אלה, מכל רחבי התנ"ך, נראה ש"עם הארץ" הוא הציבור
המקומי הגדול, שאינו מובחן בדרך אחרת. הביטוי לא מתייחס דווקא לבני ישראל.
(למשל, בסיפור אברהם ומערת המכפלה).</span>

<span dir="rtl">לא כן בתקופת המשנה, ששם משמעות הביטוי שונה
לחלוטין.</span>

<u><span dir="rtl">משנה מסכת דמאי פרק ב</span></u>

<span dir="rtl">(ג) הַמְקַבֵּל עָלָיו לִהְיוֹת חָבֵר, אֵינוֹ מוֹכֵר **לְעַם הָאָרֶץ** לַח
וְיָבֵשׁ, וְאֵינוֹ לוֹקֵחַ מִמֶּנּוּ לַח, וְאֵינוֹ מִתְאָרֵחַ אֵצֶל **עַם הָאָרֶץ**, וְלֹא מְאָרְחוֹ אֶצְלוֹ
בִּכְסוּתוֹ.</span>

<span dir="rtl">מפסוק זה אנו מוצאים ש"עם הארץ" הוא ניגודו של "חבר".
והחבר, נראה כאן, ממש כחבר בכת, או באגודה, ומזכיר ממש את דרכי הביטוי של
כת מדבר יהודה.</span>

<span dir="rtl"><u>סרך היחד, טור ה'</u></span>

<span dir="rtl">וזה הסרכ **לאנשי היחד המתנדבים לשוב מכול רע** ולהחזיק
בכול אשר צוה לרצונו **להבדל מעדת**</span>

<span dir="rtl">**אנשי העול** להיות ליחד בתורה ובהון ומשובים על פי בני
צדוק הכוהנים שומרי הברית.</span>

<span dir="rtl">הטובים נגד הרעים.</span>

<span dir="rtl">ההפרדה שנוצרת בין השומרים את המצוות הישנות או החדשות,
ובין המפרים אותן, **היא הפרדה חברתית**, בגלל שאלות של טומאה וטהרה, ובגלל
שאלות של מעשרות, למשל, שלא מאפשרות לאכול ביחד (אסור לאכול ירק או פרי,
שלא הופרשו ממנו מעשרות).</span>

<u><span dir="rtl">משנה מסכת אבות פרק ב</span></u>

<span dir="rtl">(ה) הוּא הָיָה אוֹמֵר, אֵין בּוּר יְרֵא חֵטְא, וְלֹא עַם הָאָרֶץ
חָסִיד.</span>

<u><span dir="rtl">משנה מסכת הוריות פרק ג</span></u>

<span dir="rtl">אֲבָל אִם הָיָה מַמְזֵר תַּלְמִיד חָכָם וְכֹהֵן גָּדוֹל עַם הָאָרֶץ, מַמְזֵר תַּלְמִיד
חָכָם קוֹדֵם לְכֹהֵן גָּדוֹל עַם הָאָרֶץ.</span>

<span dir="rtl">בפסוק קצר זה, אנחנו מוצאים את המהפכה החברתית שחלה בעקבות
חורבן הבית השני. מעמד הכוהנים יורד, מעמד החכמים עולה. מכיוון שמהפכה כזו
היא תהליך, בהתחלה, כנראה, החכמים והמצייתים להם הם המיעוט, והם מתרחקים
מ"עם הארץ" ובזים לו, ומבחינתם גם כהן גדול יכול להיות עם הארץ..</span>

<span dir="rtl">מיהו "עם הארץ"? מי שאינו "חבר". מי שלא שייך למערכת
החברתית החדשה שבראשה "תלמידי חכמים".</span>

<span dir="rtl">התלמוד הבבלי, שנכתב אמנם בבל, ומאוחר יותר בעשרות או מאות
שנים (אין אפשרות לדעת את זמנו של כל קטע) מהדהד את השינוי החברתי, וגם
מעדן אותו. כלומר, ניתן למצוא בו ביטויים חריפים ביותר כנגד "עמי ארצות"
וגם ביטויים המאחדים את השורות.</span>

<span dir="rtl">הנה הם מתלבטים בהגדרתו של "עם הארץ".</span>

<u><span dir="rtl">תלמוד בבלי מסכת ברכות דף מז/ב</span></u>

<span dir="rtl">תנו רבנן: איזהו **עם הארץ**? כל שאינו קורא קריאת שמע
ערבית ושחרית דברי רבי אליעזר. רבי יהושע אומר כל שאינו מניח תפילין. בן
עזאי אומר כל שאין לו ציצית בבגדו. רבי נתן אומר כל שאין מזוזה על פתחו.
רבי נתן בר יוסף אומר כל שיש לו בנים ואינו מגדלם לתלמוד תורה. אחרים
אומרים אפילו קרא ושנה ולא שמש תלמידי חכמים הרי זה עם הארץ. אמר רב הונא,
הלכה כאחרים.</span>

<span dir="rtl">מה משמעה של "הלכה כאחרים"? כל מי שלא שייך לנו...</span>

<u><span dir="rtl">תלמוד בבלי מסכת פסחים דף מט/ב</span></u>

<span dir="rtl">תנו רבנן: לעולם ימכור אדם כל מה שיש לו וישא בת תלמיד
חכם, לא מצא בת תלמיד חכם ישא בת גדולי הדור, לא מצא בת גדולי הדור ישא בת
ראשי כנסיות, לא מצא בת ראשי כנסיות ישא בת גבאי צדקה, לא מצא בת גבאי צדקה
ישא בת מלמדי תינוקות, ולא ישא בת עמי הארץ, מפני שהן שקץ, ונשותיהן שרץ,
ועל בנותיהן הוא אומר ארור שכב עם כל בהמה.</span>

<span dir="rtl">וזה עוד כלום לעומת...</span>

<u><span dir="rtl">תלמוד בבלי מסכת פסחים דף מט/ב</span></u>

<span dir="rtl">אמר רבי אלעזר עם הארץ מותר לנוחרו ביום הכיפורים שחל
להיות בשבת. אמרו לו תלמידיו, רבי אמור לשוחטו. אמר להן זה טעון ברכה וזה
אינו טעון ברכה.</span>

<span dir="rtl">אמר רבי אלעזר עם הארץ אסור להתלוות עמו בדרך, שנאמר כי
היא חייך וארך ימיך. על חייו לא חס על חיי חבירו לא כל שכן. \[כלומר, להיות
עם הארץ זו סכנת חיים, כי התורה היא חייך\]</span>

<span dir="rtl">אמר רבי שמואל בר נחמני אמר רבי יוחנן: עם הארץ מותר
לקורעו כדג. אמר רבי שמואל בר יצחק ומגבו.</span>

<span dir="rtl">תניא, אמר רבי עקיבא: כשהייתי עם הארץ אמרתי מי יתן לי
תלמיד חכם ואנשכנו כחמור. אמרו לו תלמידיו, רבי אמור ככלב. אמר להן זה נושך
ושובר עצם וזה נושך ואינו שובר עצם. \[השנאה הדדית\]</span>

<span dir="rtl">תניא היה רבי מאיר אומר: כל המשיא בתו לעם הארץ כאילו
כופתה ומניחה לפני ארי. מה ארי דורס ואוכל ואין לו בושת פנים, אף עם הארץ
מכה ובועל ואין לו בושת פנים.</span>

<span dir="rtl">תניא רבי אליעזר אומר אילמלא אנו צריכין להם למשא ומתן היו
הורגין אותנו.</span>

<span dir="rtl">תנא רבי חייא כל העוסק בתורה לפני עם הארץ כאילו בועל
ארוסתו בפניו, שנאמר תורה צוה לנו משה מורשה אל תקרי מורשה אלא
מאורסה.</span>

<span dir="rtl">גדולה שנאה ששונאין עמי הארץ לתלמיד חכם יותר משנאה
ששונאין עובדי כוכבים את ישראל ונשותיהן יותר מהן.</span>

<span dir="rtl">תנא שנה ופירש יותר מכולן, תנו רבנן: ששה דברים נאמרו בעמי
הארץ. אין מוסרין להן עדות ואין מקבלין ממנו עדות, ואין מגלין להן סוד,
ואין ממנין אותן אפוטרופוס על היתומים, ואין ממנין אותן אפוטרופוס על קופה
של צדקה, ואין מתלוין עמהן בדרך. ויש אומרים אף אין מכריזין על
אבידתו.</span>

<span dir="rtl">אבל, כנראה שהתקופה של מתחים קשים, הולכת וחולפת לאיטה,
כנראה, בגלל הגדלת השליטה של "החכמים" על הקהילות, או השלמתם עם העובדה,
שיש רצף של נאמנות להלכה שהם קובעים, ולא כולם יהיו מושלמים.</span>

<span dir="rtl">מעניינת בהקשר זה האגדה (או לא אגדה?) על רבי יהודה נשיא,
שבמקורותינו הוא בדרך כלל קיצוני.</span>

<u><span dir="rtl">תלמוד בבלי מסכת בבא בתרא דף ח/א</span></u>

<span dir="rtl">רבי פתח אוצרות בשני בצורת.</span>

<span dir="rtl">אמר: יכנסו בעלי מקרא, בעלי משנה, בעלי גמרא, בעלי הלכה,
בעלי הגדה. אבל **עמי הארץ** אל יכנסו. דחק רבי יונתן בן עמרם
ונכנס.</span>

<span dir="rtl">אמר לו, רבי פרנסני.</span>

<span dir="rtl">אמר לו, בני קרית? אמר לו לאו. שנית? א"ל לאו. אם כן במה
אפרנסך? א"ל פרנסני ככלב וכעורב. פרנסיה.</span>

<span dir="rtl">בתר דנפק יתיב רבי וקא מצטער. ואמר: אוי לי שנתתי פתי
**לעם הארץ.**</span>

<span dir="rtl">אמר לפניו ר' שמעון בר רבי: שמא יונתן בן עמרם תלמידך הוא,
שאינו רוצה ליהנות מכבוד תורה מימיו? בדקו ואשכח. אמר רבי יכנסו
הכל.</span>

<span dir="rtl">\[אבל מוסיפים\] רבי לטעמיה דאמר רבי אין פורענות בא לעולם
אלא בשביל **עמי הארץ**.</span>

<span dir="rtl">עם כל המתחים, חייבים לחיות יחד, אפילו להתחתן זה בזה, ויש
כללים...</span>

<u><span dir="rtl">תלמוד בבלי מסכת עבודה זרה דף לט/א</span></u>

<span dir="rtl">תנו רבנן: אשת עם הארץ שנשאת לחבר, וכן בתו של עם הארץ
שנשאת לחבר, וכן עבדו של עם הארץ שנמכר לחבר, כולן צריכין לקבל דברי חברות
\[כדי שניתן יהיה לסמוך עליהם, עליהם לקבל עדות של שלושה חברים – פירוש
שטיינזלץ\].</span>

<span dir="rtl">אבל אשת חבר שנשאת לעם הארץ, וכן בתו של חבר שנשאת לעם
הארץ, וכן עבדו של חבר שנמכר לעם הארץ, אינן צריכין לקבל דברי חברות לכתחלה
– דברי רבי מאיר. רבי יהודה אומר אף הן צריכין לקבל דברי חברות
לכתחלה.</span>

<span dir="rtl">"החבר" מקבל על עצמו חומרת דיני מעשרות וטומאה וטהרה,
ומתחייב עליהן בפני שלושה חברים.</span>

<span dir="rtl">ומתווכחים מה לעשות במקרה של נישואים הדדיים, או מכירת עבד
ביניהם.</span>

<span dir="rtl">וגם הפסוקים הבאים מטפלים במוביליות, ובעיקר כמובן לכיוון
הטוב...</span>

<u><span dir="rtl">תלמוד בבלי מסכת יבמות דף קיד/א</span></u>

<span dir="rtl">בן חבר שרגיל לילך אצל אבי אמו **עם הארץ** אין חוששין שמא
יאכילנו דברים שאינם מתוקנים. מצא בידו פירות, אין זקוק לו. אמר רבי יוחנן,
בדמאי הקילו. \[דמאי הוא פרי החשוד על מעשרות\]</span>

<u><span dir="rtl">תלמוד בבלי מסכת בבא מציעא דף פה/ב</span></u>

<span dir="rtl">אמר רב חמא, מאי דכתיב בלב נבון תנוח חכמה ובקרב כסילים
תודע?</span>

<span dir="rtl">בלב נבון תנוח חכמה, זה תלמיד חכם בן תלמיד חכם. ובקרב
כסילים תודע, זה תלמיד חכם בן עם הארץ.</span>

<span dir="rtl">ויש אומרים שאנו זקוקים אלה לאלה....</span>

<u><span dir="rtl">תלמוד בבלי מסכת חולין דף צב/א</span></u>

<span dir="rtl">אמר רבי שמעון בן לקיש אומה זו כגפן נמשלה.</span>

<span dir="rtl">זמורות שבה אלו בעלי בתים.</span>

<span dir="rtl">אשכולות שבה אלו תלמידי חכמים.</span>

<span dir="rtl">עלין שבה אלו עמי הארץ.</span>

<span dir="rtl">קנוקנות שבה אלו ריקנים שבישראל.</span>

<span dir="rtl">והיינו דשלחו מתם ליבעי רחמים איתכליא על עליא דאילמלא
עליא לא מתקיימין</span>

<span dir="rtl">\[יבקשו רחמים האשכולות על העלים שאילמלא העלים הם לא
מתקיימים\]</span>

<span dir="rtl">מה גורלם של עמי ארצות בימי הביניים?</span>

<span dir="rtl">בתחילת ימי הביניים, רב אחאי גאון, שחי במאה השמינית בבבל,
עדיין מדבר בשפה של "חברים" מול "עם הארץ". בתקופה זו עדיין נותנים תרומות
לכוהנים. באופן סמלי זה קיים עד היום.</span>

<span dir="rtl">כך או כך, אוי לכהן שהוא עם הארץ...</span>

<u><span dir="rtl">שאילתות דרב אחאי גאון - סימן קלב</span>
<span dir="rtl">(נפטר 752? בבל, פומפדיתא, ישראל)</span></u>

<span dir="rtl">אי נמי לא יהבינן מתנות כהונה אלא לכהן חבר. דתני ר'
ישמעאל והרמותם ממנו תרומת ה' לאהרן ולבניו. וכי אהרן קיים לדורות? אלא מה
אהרן חבר אף בניו חברים. **מכאן שאין נותנין תרומה לכהן עם הארץ.** וא"ר
שמואל בר נחמני א"ר יונתן מניין שאין נותנין תרומה לכהן ע"ה? שנאמר ויאמר
לעם ליושבי ירושלים לתת מנת הכהנים והלוים למען יחֶזְקו בתורת ה'. כל המחזיק
בתורת ה' יש לו מנת, ושאינו מחזיק בתורת ה' אין לו מנת:</span>

<span dir="rtl">עם הארץ איננו בוּר, אלא מי שאינו "מחזיק בתורת ה'". אינו
חבר.</span>

<span dir="rtl">המסקנה היא שבמקביל ללומדי התורה בתקופת הגאונים, היו,
כנראה רבים, אפילו ממשפחות כהונה, שטרם הסתגלו לשלטונה של ההלכה.</span>

<u><span dir="rtl">תנא דבי אליהו רבה - פרק יח</span>
<span dir="rtl">\[מדרש משנת 1000 בערך\]</span></u>

<span dir="rtl">שתי מדות של רשעים כיצד? צא ולמד מן דתן ואבירם. הרשעים
שנתכוונו ועשו מחלוקת בין ישראל לאביהם שבשמים, **ובין ישראל עם הארץ
לתלמיד חכם**, ובין חכם לחכם, ובין אדם לחבירו, ובין איש לאשתו. ומתוך
דרכיהם הרעים נקבע שם רע להם ולבניהם ולבני בניהם עד סוף כל הדורות שנאמר
(במדבר כו) הוא דתן ואבירם.</span>

<span dir="rtl">מדרש זה, מהמאה העשירית, כבר מוחה על המחלוקת בין תלמידי
חכמים ועמי ארצות.</span>

<span dir="rtl">בסוף ימי הביניים, הר"ן, רבנו נסים גירונדי, כבר יותר
סובלני כלפי "עם הארץ", אולי דווקא בגלל שהרבנים מרגישים בטוחים יותר
בשלטונם, ויחד עם זה מכירים שקיים רצף במידת קיום המצוות.</span>

<span dir="rtl">בעזרת פרשנות ישנה יותר הוא מנסה להסביר, איכשהו, את
הביטויים האלימים שבגמרא.</span>

<u><span dir="rtl">רבינו נסים על הרי"ף פסחים דף טז/ב</span>
<span dir="rtl">(נפטר 1375, גירונה, ברצלונה)</span></u>

<span dir="rtl">קאמר ובודאי דלאו דוקא, שאין דמו של עם הארץ מסור בידינו
ואדרבה ההורגו נהרג. אלא מתוך ששונאים תלמידי חכמים עמי הארץ מגזמין בהן.
תדע, דאמרי' בגמ', עם הארץ מותר לקרעו כדג ומגבו, ואין בין שפיכות דמים
דסייף וחנק לקריעה כדג. ומגבו היתר ואסור. ואמרי' נמי בגמ', דמותר לנוחרו
ביום הכפורים שחל להיות בשבת. וכל הני מילי ודאי גוזמא נינהו.</span>

<span dir="rtl">אבל רב שרירא גאון ז"ל פירשה בתשובת שאלה ... אוי לו לעם
הארץ, שפעמים שֶבּוּרות שלו גורם לו למות מיתה מנוולת. **שעמיותו** \[עובדת
היותו עם הארץ\] מביאו לרוץ אחר נערה המאורסה אפי' ביום הכפורים שחל להיות
בשבת, ואין ממתינין להמיתו, וממיתין אותו מיתה מנוולת, ולא כשאר הרוגי ב"ד
שבוררין להן מיתה יפה. \[מבצעים בו לינץ' במקום להעמידו לדין...\]</span>

<span dir="rtl">ילקוט שמעוני הוא מדרש מאוחר מסוף ימי הביניים או תחילת
העת החדשה. נמצא בו לקט של אמירות בנושא, אבל אחת מהן מתקדמת עוד צעד קדימה
ביחס הרצוי בין החכם ועם הארץ. אמנם עם הארץ רחוק מהתורה, אבל הוא לא
אבוד...</span>

<u><span dir="rtl">ילקוט שמעוני נביאים ילקוט שמעוני על ירמיה פרק טו רמז
רצג</span></u>

<span dir="rtl">א"ר יונתן, כל המלמד בן חברו תורה זוכה ויושב בישיבה של
מעלה, שנאמר אם תשוב ואשיבך לפני תעמוד, וכל המלמד בן עם הארץ תורה אפילו
הקב"ה גוזר גזרה הוא מבטלה, שנאמר אם תוציא יקר מזולל כפי תהיה:</span>

<span dir="rtl">ובאותה תקופה נותן המאירי פירוש אלטרנטיבי ל"עם
הארץ".</span>

<u><span dir="rtl">חבור התשובה למאירי - משיב נפש מאמר ראשון פרק ד (מנחם
בן שלמה המאירי, נפטר 1316, פרובאנס צרפת.</span></u>

<span dir="rtl">אמנם ענין ריק הוא גם כן, מי שאין לו מעלה כלל לא בשכליות
ולא במדות. אלא שהוא מוכן מצד טבעו ומזגו למעלות, אבל התרשל בלמוד ובהדרכת
הטוב עד שנשאר נשקע בריקות, וזה כדמות השדה הנחרש ולא נזרע שהוא מוכן לקבל
הזרע כל זמן שיזרעו בו, אבל כל עוד שלא יזרעו בו ישאר ריק מן
התבואה.</span>

<span dir="rtl">ואמנם ענין עם הארץ, שאין לו חלק בשכליות **אלא שהוא במדות
ובמוסר**, \[בניגוד לאדם הריק המתואר למעלה\] והוא טוב לישוב הארץ,
ולהנהגות המדיניות, ולהיות קיום אנשי הארץ רֻבּו בזה הצד, יקראו להם עמי
הארץ, **ר"ל שהם ינהיגו את הארץ ויקימו יושביה**, ורבותינו ז"ל השאילו גם
על ענין **הבּוּר מלת עם הארץ בקצת מקומות**, עד שהוצרכו התלמידים לפרש במלת
עם הארץ חשוך בתורה...</span>

<span dir="rtl">המאירי מציג כאן מבט מתקדם ביותר לזמנו. "עם הארץ" אינו
בּוּר, אלא שאינו פונה לעיסוק בלימוד התיאורטי, אבל בזכות מידותיו הוא מתאים
ליצירה ולהנהגה מעשית, והוא מודה שרוב האנשים הם כאלה, ובגלל זה הם נקראים
"עם הארץ", וחז"ל הטעו את התלמידים בכך שזיהו בור עם עם הארץ.</span>

<span dir="rtl">ה"שולחן ערוך" מהמאה ה-16 עוד פוסח על הסעיפים. כרגיל,
מנסה להיות נאמן לגמרא ולפוסקים של ימי הביניים (הרמב"ם, הרא"ש, הרי"ף), אך
מקבל את "עם הארץ" אם הוא מקיים מצוות, ואדם מוסרי.</span>

<u><span dir="rtl">שו"ע חו"מ סימן לד</span></u>

<span dir="rtl">(יז) מי שאינו לא במקרא ולא במשנה ולא בדרך ארץ, הרי זה
בחזקת רשע ופסול לעדות מדבריהם. לפיכך אין מוסרים עדות לעם הארץ, ואין
מקבלים ממנו עדות, **אלא אם כן הוחזק שעוסק במצות ובגמילות חסדים ונוהג
בדרכי הישרים ויש בו דרך ארץ**, אף על פי שהוא עם הארץ ואינו לא במקרא ולא
במשנה. נמצאת אומר: **כל ת"ח בחזקת כשר, עד שיפסל**. **וכל עם הארץ בחזקת
שהוא פסול, עד שיחזק שהולך בדרכי הישרים.** וכל מי שמקבל עדות ע"ה קודם
שתהיה לו חזקה זו, או קודם שיבואו עדים ויעידו שהוא נוהג במצות ובדרך ארץ,
הרי זה הדיוט, ועתיד ליתן את הדין, שהרי מאבד ממונן של ישראל על פי רשעים
(טור בשם הרמב"ם):</span>

<span dir="rtl">וצריך לשים לב, שתלמידי חכמים לא נדרשים לאישור, מה שמוכיח
שתלמיד חכם נמצא בתוך קבוצה מוגדרת, בעלת זהות משותפת (כמו בחורי ישיבה
היום), ולא מספיק שהוא יושב ולומד תורה, שאז כיצד נדע שהוא "תלמיד
חכם"?</span>

<span dir="rtl">המאות האחרונות מציגות כיוונים חדשים וסותרים בהתייחסות
ל"עם הארץ".</span>

<span dir="rtl">מצד אחד החסידות, שלפחות בתחילתה מייחסת פחות חשיבות
ללימוד התורה, ויותר חשיבות לרגשות הדתיים של אהבה והתמסרות לאל.</span>

<span dir="rtl">מצד שני הקנאות האורתודוקסית, שהופכת את "עם הארץ" מקירבה
למושג "בּוּר" לקירבה למושג "כופר".</span>

<u><span dir="rtl">מתוך</span> NEWS<span dir="rtl">1, מעשה הבעש"ט והנער
מהכפר ביום הכיפורים, יוסף אורן, 2016</span></u>

|     |
|-----|

<span dir="rtl">אחד מסיפורי החסידות האהובים והידועים ביותר הוא הסיפור על
האירוע הבא שהתרחש בבית המדרש של הבעש"ט (1760-1700) במהלך התפילה ביום
הכיפורים: בהגיע נער אחד מהכפר למצוות, החליט אביו החסיד לצרף אותו לנסיעתו
אל בית המדרש של הבעש"ט, כדי שיחווה לראשונה בחייו תפילה בציבור ביום
הקדוש. מאחר שהנער לא ידע אות עברית, ישב בכל מועדי התפילה בלי יכולת
להשתלב בה. אך מאחר שהמעמד עורר בו רצון עז לבטא את עצמו בדרך כלשהי, ומאחר
שהחזיק בכיסו חליל קצר ופשוט, מאלה שנערים בכפר מכינים לעצמם מקנה סוף,
ביקש לתקוע בו. אביו שהבין את כוונתו, החזיק בכיס מכנסיו של בנו ומנע ממנו
לחלל את קדושת היום בבית המדרש לאורך רוב יום הצום, אך ממש לפני סיום תפילת
נעילה, הצליח הנער לחלץ את החליל מכיסו והפיק ממנו קול תקיעה שעורר את זעמם
של המתפללים. ואלמלא נחלץ הבעל-שם-טוב לגונן על הנער, היו החסידים קורעים
אותו לגזרים</span>.

<span dir="rtl">\[בדרך כלל מוסיפים הסופרים החסידיים, שתקיעת הנער פתחה את
שערי השמיים, כמו אצל י. ל. פרץ\].</span>

<span dir="rtl">אצל החסידים, לפעמים, עם הארץ הוא המנצח.</span>

<span dir="rtl">ואפילו חסידים מאוחרים, שכבר התמסדו וקיבלו את עליונות
לומדי התורה, מתייחסים בסלחנות לעמי ארצות.</span>

<span dir="rtl">והנה ביקורת חסידית על הגאווה של תלמיד חכם ואומר זאת
במפורש ר' חיים מטשרנוביץ</span>

<u><span dir="rtl">ספר באר מים חיים - פרשת צו - פרק ו</span>
<span dir="rtl">(ר' חיים מטשרנוביץ, מגדולי החסידות, נפטר
1817)</span></u>

<span dir="rtl">.... מכל מקום לא ימלט שלא להיות לבו מתגדל בקרבו במקצת,
היום קצת ומחר יותר, בחשבו הרי למד התורה והוא למדן ואין חבירו דומה לו
במעלה. ואומר אהיה איך שאהיה, על כל פנים למדן אני והוא עם הארץ, **כמו
שאומרים אלו האוילים הטפשים שלא טעמו יראת ה' מימיהם**.</span>

<span dir="rtl">הנה לא די **שלא נתקרב אליו יתברך על ידי התורה בהכנעה
וענוה,** המוכן להשראת אלהות על האדם ודביקות השכינה, **אלא אף נתרחק בחשבו
במעלתו ונתגדל לבו בקרבו**, ואומר הקב"ה עליו אין אני והוא יכול לדור
ותועבת ה' כל גבה לב....</span>

<span dir="rtl">אבל מהר מאוד גם החסידים רואים יתרון בלימוד בכלל ובקבלה
בפרט.</span>

<u><span dir="rtl">ספר אגרא דכלה - פרשת תבא</span> <span dir="rtl">(צבי
אלימלך שפירא מדינוב, פולין, נפטר 1841, אדמו"ר חסידי).</span></u>

<span dir="rtl">אפילו אם שני נשמות בני אדם שוים רק שהאחד תלמיד חכם ועושה
המצות בכוונת הסוד \[כלומר, קבלה\] והשני עם הארץ ועושה המצות כפשוטו בלי
כוונת הסוד, הנה יש חילוק ביניהן בענין שפע הנשפע על ידי עשיית המצות, מה
שאין כן הפגם הנעשה על ידי העבירות אין חילוק ביניהן כיון שאחיזת נשמותיהן
ממקום אחד...</span>

<span dir="rtl">גישה ישנה וקיימת עד היום מביע ה"חפץ חיים".</span>

<u><span dir="rtl">ספר שמירת הלשון ח"א - שער התורה - פרק ו</span>
<span dir="rtl">("החפץ חיים", ר' ישראל מאיר הכהן, נפטר 1933, בלארוס,
ליטא)</span></u>

<span dir="rtl">וְדַע עוֹד, שֶׁנִּמְצָא בַּסְּפָרִים הַקְּדוֹשִׁים, שֶׁהָאָדָם הַמַּחֲזִיק לוֹמְדֵי תּוֹרָה,
אַף עַל פִּי שֶׁהָיָה עַם הָאָרֶץ בָּעוֹלָם הַזֶּה, זוֹכֶה שֶׁלֶּעָתִיד יֵדַע גַּם הוּא אֶת הַתּוֹרָה. וּבֶאֱמֶת
דָּבָר פָּשׁוּט הוּא, כֵּיוָן שֶׁיֵּשׁ לוֹ חֵלֶק בְּעֶצֶם שְֹכַר תּוֹרָתוֹ, וְיָדוּעַ דְהַתַּעֲנוּגִים הַגְּדוֹלִים
שֶׁבְּגַן עֵדֶן מִתְהַוִּים מֵעֶצֶם רוּחָנִיּוּת הַתּוֹרָה, מִמֵּילָא צָרִיךְ לֵידַע אֶת הַתּוֹרָה:‏</span>

<span dir="rtl">זוהי גישה הידועה בשם "יששכר וזבולון", מתוך פרשנות לברכת
יעקב לשבטים המגנה את שבט יששכר:</span>

<u><span dir="rtl">ספר בראשית פרק מט</span></u>

<span dir="rtl">(יד) יִשָּׂשׂכָר חֲמֹר גָּרֶם רֹבֵץ בֵּין הַמִּשְׁפְּתָיִם</span>:

<span dir="rtl">(טו) וַיַּרְא מְנֻחָה כִּי טוֹב וְאֶת הָאָרֶץ כִּי נָעֵמָה וַיֵּט שִׁכְמוֹ לִסְבֹּל
וַיְהִי לְמַס עֹבֵד</span>

<span dir="rtl">ואילו זבולון:</span>

<span dir="rtl">(יג) זְבוּלֻן לְחוֹף יַמִּים יִשְׁכֹּן וְהוּא לְחוֹף אֳנִיֹּת וְיַרְכָתוֹ עַל
צִידֹן:</span>

<span dir="rtl">בפרשנות המתאימה למימון לימוד התורה, זבולון עוסק במסחר
ותומך ביששכר שהוא לא סתם בטלן, אלא לומד תורה... ושניהם זוכים לקיים מצוות
תלמוד תורה במשותף.</span>

<span dir="rtl">כמובן, זה מתאים מאוד לתקופה של תלמידי ישיבות רבים
הממומנים על ידי נדיבים עשירים שהם עצמם "עמי ארצות".</span>

<span dir="rtl">אבל יש המחמירים גם במאה ה-16 על עמי הארצות..</span>

<u><span dir="rtl">שו"ת רדב"ז ח"א סימן תקסו</span> <span dir="rtl">(ר'
דוד בן זמרא, ממגורשי ספרד, רב הקהילה במצרים 40 שנה, נפטר בצפת
1572)</span></u>

<span dir="rtl">ועל ענין לעלות כהן קטן לקרוא בתורה ראשון. אם יש שם ת"ח
ת"ח קודם **ודי לנו מה שנהגו שקורא עם הארץ ראשון במקום דאיכא
ת"ח**.</span>

<span dir="rtl">ולא ראינו טעם למנהג הרע הזה, כמו שאמרו הראשונים
נ"ע.</span>

<span dir="rtl">כל ת"ח שקורא לפניו עם הארץ עליו נאמר כל משנאי אהבו
מות.</span>

<span dir="rtl">ובעיקר כאשר מזהים את "עמי הארצות" עם "עוזבי התורה"
כלומר, חילוניים או כמעט...</span>

<u><span dir="rtl">ספר מגדל עוז ליעב"ץ - בית מדות - עליית דרך ארץ</span>
<span dir="rtl">(יעקב בן צבי עמדין, נפטר 1776, גרמניה)</span></u>

<span dir="rtl">ומה נאמר ממנהגי **עם הארץ**, תעו מרחם, לשחוק עושים לחם
הפורשים מישובו של עולם, עברו תורות חלפו חוק, לעסוק בקלות ראש ובצחוק,
ביחוד בחנוכה ובפורים ובמועדי ה' המקודשים, יקראו איש אל רעהו ואנשים לקראת
נשים, נערים וישישים, לשחוק בקלפים יפים ישנים עם חדשים, שוקדים על סכנת
בנות ישראל לילה ויום ואינם בושים, על כן אמרתי אמרר בבכי ....</span>

<u><span dir="rtl">בן יהוידע על ברכות דף י/א</span>
<span dir="rtl">(יוסף חיים מבגדד, "בן איש חי" נפטר 1909)</span></u>

<span dir="rtl">ועוד נראה לי בס"ד דאף על גב שימצא בישראל רשעים שראוים
לירד לגיהנם, כגון אותם **עמי ארצות עוזבי תורה**, מכל מקום יש הפרש בינם
לבין אומות העולם בזה, כי ישראל נקראו זרע קודש שבהיות העובר במעי אמו הוא
קודש.</span>

<span dir="rtl">"עם הארץ" הוא גם ביטוי לביקורת עצמית גם בתוך המחנה. מי
שאינו יודע מספיק גמרא.</span>

<span dir="rtl"><u>וואלה, 2021</u></span>

<span dir="rtl">.....</span>

<span dir="rtl">הגאון רבי משה שטרנבוך, המשמש כראש ישיבה וכראב"ד "העדה
החרדית", השמיע דברי ביקורת על כך שישנם תלמידי ישיבה שיוצאים מהישיבה לאחר
תום שנות לימודם כשהם "עמי ארצות" כלשונו וללא ידיעת התורה באופן
מספק</span>.  
<span dir="rtl">בראשית דבריו אמר כי "יש לעורר אודות מה שהורגלו בני
הישיבות בדור האחרון ללמוד רק מעט דפי גמרא". את הדברים השמיע בכנס
"ושיננתם" והוסיף: "עד שבחור יוצא מהישיבה לנישואיו כעם הארץ, ואין בידו
ידיעה במרחבי הש"ס. דבר זה עומד בעוכרינו היום ומעכב את גדילתם וצמיחתם של
בני הישיבות לתלמידי חכמים מופלגים וחובת הראשי הישיבות לרומם את הבחורים
ולהכניס בליבם שאיפות של גדלות להיות בקיאים במרחבי הש"ס ולראות שילמדו על
כל פנים בסדר בקיאות כמה דפים בשבוע</span>".

<span dir="rtl">הביקורת גם במחנה אחר לחלוטין...</span>

<span dir="rtl"><u>מתוך "ישראל היום", "חשבון נפש: רצינו לגדל דור של
אפיקורסים וגידלנו דור של עמי ארצות"</u></span>

<span dir="rtl"><u>מאת רם כהן, 2018</u></span>

''<span dir="rtl">רצינו לגדל דור של אפיקורסים, וגידלנו דור של עמי
ארצות'', אמר יעקב חזן ממייסדי הקיבוץ הארצי ומפ''ם. זנחנו את הדת ואתה
השלכנו גם את התרבות היפה שלנו על כל עושרה ומרכיביה. החילוניות לא הצליחה
לייצר מענה הולם בכל הקשור למורשת ותרבות ישראל. לילדים אין שורשים וגם אין
להם כנפיים. הם לא ממריאים בקריאה ובכתיבה, כי מקורות ההזנה שלהם דלים. גם
ערכי החילוניות שבהם אוחזים לא מקבלים משמעות עמוקה: ערך החיים והאדם,
ההומניזם, הליברליות, הדמוקרטיה, השוויון. כל אלה הפכו לסיסמאות יפות
להתפאר בהן ותו לא. אם ישאלו ילדים, מהם ערכיהם ומה הם עושים כדי לחזקם,
אני חושש שנקבל תשובות שטחיות; לבטח לא כאלה המעידות על הבנה
מעמיקה</span>. 

<span dir="rtl">אצל חרדים, "עמי הארצות", שהם החילוניים, הם הבעייה, והם
אלו שצריכים לפתור אותה.</span>

<u>YNET<span dir="rtl">, אדמו"ר: המלחמות הן בגלל החילונים. שהם יתגייסו.
מאת קובי נחשוני.</span></u>

<span dir="rtl">....</span>

<span dir="rtl">בשיחה שקיים עם חסידיו הציג הרב את הטענות נגד אי-גיוס של
חרדים, ואמר כי הן מובנות: "על פניו נשמעים הטוענים כמשכנעים, שהלא הכל
נבראו בצלם אלוקים, ומדוע זה קבוצה אחת חייבת לשרת ולהיות משועבדת לצרכי
הצבא, וקבוצה אחרת תשב בבית המדרש ותלמד תורה? היכן הוא היושר? ... (זה)
דורש מאיתנו להבין ולחדד היטב את הסיבה מדוע אכן פטורים לומדי התורה
מגיוס</span>".

 

<span dir="rtl">בתשובתו ציטט האדמו"ר את דברי חכמים "אין פורענות באה
לעולם אלא בשביל עמי הארץ", וענה: "ברור לנו שהעובדה שאנו חיים בסכנה מפני
האויבים בכל שנות מגורנו כאן בארץ ישראל - כל זאת בשל עמי הארצות שהארץ
מלאה בהם. אלו ששואלים מדוע עליהם להתגייס לצבא ולהילחם - יש לומר להם
שפורענות זו, סכנות ביטחוניות אלו, הוא בשלהם, בגלל אוזלת ידם והימנעותם
מללמוד תורה</span>".

<span dir="rtl">כמו שראינו בעבר ש"התורה" פנים רבות לה, גם "עם הארץ" פנים
רבות לו.</span>

<span dir="rtl">וכל אחד יבחר מהי תורתו, ומיהו עם הארץ שאינו מוצא חן
בעיניו, או, חלילה שהוא רוצה לקרעו כדג.</span>

<span dir="rtl">מתוך: "חסידים וחסידות" מאת אפרים דינרד. מתוך פרויקט בן
יהודה.</span>

<span dir="rtl">פעמים הייתי בליובאוויץ, ותמיד שמעתי שם “חסידי פולין”
מנאץ בפי חסידי חב“ד, אשר כנום בשם “עמי הארץ” בורים, סכלים, מאמיני הבלים,
וקדושיהם אינם שוים אף שרוך נעל הקדוש מליובאוויץ...</span>

<u><span dir="rtl">ספר אור המאיר - פרשת בהעלותך</span>
<span dir="rtl">(זאב וולף מז'יטומיר, אוקראינה, נפטר 1798, מראשוני
החסידים</span></u>

<span dir="rtl">כאשר עינינו רואות רבים הם עם הארץ, אם אומרים לאחד מהם
למה סרה לבך מהתמדת עבודת הבורא, אזי אמר יאמר עד שיהיה לי די פרנסתי
וספוקי, ולכל אשר אתי מאִשה ובנים, ועיקר שתמַצא מענה בפיו, איך אניח מלאכתי
מדלוק אחרי מזונותי, והלא אין לחם יורד מן השמים, ....</span>
