<span dir="rtl"><u>התפתחויות בהלכה – חג החנוכה</u></span>

<span dir="rtl">ההלכה כמעט אינה עוסקת בחג החנוכה. לכן, אנחנו נעסוק לא רק
בהתפתחות ההלכה, אלא בהתפתחות המנהג, ואפילו בהתפתחות הידע.</span>

<span dir="rtl">רוב החגים מקורם בדברי תורה.</span>

<span dir="rtl">פורים אינו מן התורה, אך בתנ"ך מוקדש לו מגילה
שלמה.</span>

<span dir="rtl">חנוכה אינו מן התורה ואף לא מן התנ"ך. למעשה לא ברור
לחלוטין מאין.</span>

<span dir="rtl">ואף על פי כן נזכיר משהו מן התנ"ך:</span>

<u><span dir="rtl">ספר חגי פרק ב</span></u>

<span dir="rtl">(יח) שִׂימוּ נָא לְבַבְכֶם מִן הַיּוֹם הַזֶּה וָמָעְלָה מִיּוֹם עֶשְׂרִים וְאַרְבָּעָה
לַתְּשִׁיעִי לְמִן הַיּוֹם אֲשֶׁר יֻסַּד הֵיכַל יְהֹוָה שִׂימוּ לְבַבְכֶם:</span>

<span dir="rtl">הנביא חגי, מנביאי ראשית הבית השני, כשלש מאות שנה לפני
מרד החשמונאים, כותב על ייסוד היכל ה', בכ"ד לכסליו.  
האם זה קשור למועד חנוכה המאוחר? האם כל הפסוק הוא תוספת מאוחרת? לא
נדע.</span>

<span dir="rtl">ידוע בוודאי לרבים, ש"חג אורים" נפוץ בעבר ובהווה בצורות
שונות, בתאריך שהוא קרוב ליום הקצר ביותר, 21 בדצמבר. היום, כמובן, אנחנו
מכירים את חג החנוכה עם החנוכיה במרכזו, והכריסטמס עם האשוח במרכזו.</span>

<span dir="rtl">אבל, הוא עתיק יותר. אין כאן המקום להציג מחקרים על חגי
אורות בתרבויות קדומות, ונסתפק במקורות שלנו, שלמרבה הפלא מדברים על נושא
זה.</span>

<span dir="rtl">במסכת "עבודה זרה" דנים החכמים כיצד להתרחק מ"עובדי כוכבים
ומזלות" (וזה כולל נוצרים...), חרף העובדה שיהודים וגויים חיים יחד. משום
כך יש בדיונים חשיבות מיוחדת לחגים של הגויים, מפני שהתקרבות בימי החג,
אפילו עסקית, יש בה סכנה של השפעה.</span>

<span dir="rtl">החכמים מתמצאים יפה, כמובן, בחגים הרומיים, והם מכונים
"אידים".</span>

<u><span dir="rtl">תלמוד בבלי מסכת עבודה זרה דף ח/א</span></u>

<span dir="rtl">משנה: ואלו אידיהן של עובדי כוכבים קלנדא וסטרנורא
וקרטיסים ויום גנוסיא של מלכיהם ויום הלידה ויום המיתה. דברי רבי
מאיר....</span>

<span dir="rtl">גמרא: אמר רב חנן בר רבא, קלנדא ח' ימים אחר תקופה.
סטרנורא ח' ימים לפני תקופה. וסימנך "אחור וקדם צרתני" וגו'.</span>

<span dir="rtl">תנו רבנן: לפי שראה אדם הראשון יום שמתמעט והולך אמר, אוי
לי שמא בשביל שסרחתי עולם חשוך בעדי וחוזר לתוהו ובוהו, וזו היא מיתה
שנקנסה עלי מן השמים. עמד וישב ח' ימים בתענית \[ובתפלה\]. כיון שראה
**תקופת טבת**, וראה יום שמאריך והולך, אמר מנהגו של עולם הוא. **הלך ועשה
שמונה ימים טובים** לשנה האחרת עשאן לאלו ולאלו ימים טובים **הוא קבעם לשם
שמים** והם קבעום לשם עבודת כוכבים.</span>

<span dir="rtl">להבנת הנושא, צריך להסביר ש"תקופה" בלשון חכמים, היא אחת
מארבעת הימים הללו, היום הקצר, היום הארוך, ושני ימי השוויון.</span>

<span dir="rtl">תקופת טבת היא היום הקצר בשנה.</span>

<span dir="rtl">המעניין בקטע זה, שאותן "רבנן" רואים בחג האור חג
אוניברסלי, לשם שמים (!), מפני שאדם הראשון קבע אותו "לשנה האחרת עשאן לאלו
ולאלו ימים טובים, הוא קבעם לשם שמים...".</span>

<span dir="rtl">אלו ואלו, כלומר 16 ימים, כמו חגי הרומאים שהוזכרו קודם,
שקלקלו, ועשו את החג שהיה לכבוד אלוהים, לשם עבודת כוכבים (עבודת
אלילים).</span>

<span dir="rtl">כמובן, בקטע זה לא נזכרת המילה "חנוכה", היא נזכרת בקטע
אחר, אבל, קיימת חפיפה בתאריך, ומבחינה מסוימת גם בסגנון. והרי הקטע המוכר
לכל, יחד עם ההקדמה שהיא פחות מוכרת.</span>

<span dir="rtl"><u>בבלי, שבת דף כ"א</u></span>

<span dir="rtl">מאי חנוכה? דתנו רבנן.</span>

<span dir="rtl">בכ"ה בכסליו יומי דחנוכה תמניא אינון דלא למספד בהון ודלא
להתענות בהון.</span>

<span dir="rtl">שכשנכנסו יוונים להיכל טמאו כל השמנים שבהיכל, וכשגברה
מלכות בית חשמונאי ונצחום, בדקו ולא מצאו אלא פך אחד של שמן שהיה מונח
בחותמו של כהן גדול, ולא היה בו אלא להדליק יום אחד. נעשה בו נס והדליקו
ממנו **שמונה ימים לשנה אחרת קבעום ועשאום ימים טובים** בהלל
והודאה.</span>

<span dir="rtl">יש כאן, כמובן, סיפור אחר, סיפור לאומי, לא אוניברסלי, אבל
"המסקנה" דומה. מאירוע חד פעמי, לחג שמח (עדיין בלי סופגניות) לכל
הדורות.</span>

<span dir="rtl">בספרו של ישי רוזן-צבי, "ההיסטוריה הסודית של חגי ישראל",
הוא מוסיף שיש גם "פיצוי" על כך שחגו של האדם הראשון שהיה 16 ימים, קוצץ
לשמונה ימים, וזה מתבטא בסדר הדלקת הנרות:</span>

<span dir="rtl"><u>בבלי, שם</u></span>

<span dir="rtl">תנו רבנן:</span>

<span dir="rtl">מצות חנוכה נר איש וביתו.</span>

<span dir="rtl">והמהדרין נר לכל אחד ואחד.</span>

<span dir="rtl">והמהדרין מן המהדרין, בית שמאי אומרים יום ראשון מדליק
שמנה מכאן ואילך פוחת והולך, ובית הלל אומרים יום ראשון מדליק אחת מכאן
ואילך מוסיף והולך.</span>

<span dir="rtl">כלומר, בית שמאי מתייחסים לשמונת הימים שלפני היום הקצר,
ובית הלל האופטימים, לשמונת הימים שאחרי היום הקצר...</span>

<span dir="rtl">אבל יש עוד משפט שלא התייחסנו אליו ב"מאי חנוכה" ששואלים
האמוראים, כחמש מאות שנה אחרי מרד החשמונאים:</span>

<span dir="rtl">מאי חנוכה? דתנו רבנן.</span>

<span dir="rtl">בכ"ה בכסליו יומי דחנוכה תמניא אינון דלא למספד בהון ודלא
להתענות בהון.</span>

<span dir="rtl">המשפט הזה, הכתוב ארמית מערבית (ישראלית), הוא ציטוט
ממגילת תענית, ספר בין שני עמודים, שנכתב לפני חורבן הבית השני.</span>

<span dir="rtl">היחס בין "מגילת תענית" ובין "תלמוד בבלי" הוא
מעניין.</span>

<span dir="rtl">כותב "מגילת תענית" יודע את ההיסטוריה, אך אינו כותבה
במפורט, אולי מפני שבימיו, מוכרים בציבור כל המאורעות שהוא מרמז
עליהם.</span>

<span dir="rtl">לחכמי התלמוד אין מושג בהיסטוריה הריאלית, והיא כנראה לא
מעניינת אותם.</span>

<span dir="rtl">מגילת תענית קובעת 35 תאריכים בשנה שבהם אסור לצום, או
אסור להספיד מתים, או שני הדברים גם יחד, מפני שהיו אירועים שמחים במועדים
אלה, בדרך כלל נצחונות.</span>

<span dir="rtl">להרבה מאירועים אלה, אין היום פרשנות מוסכמת, אך לחלקם יש.
בפרט יש לפחות תשעה אירועים הקשורים במלחמות המקבים, בשנים שונות, והנה הם
בשפה שלנו:</span>

- <span dir="rtl">כ"ג באייר, כיבוש מצודת החקרא על ידי שמעון בשנת
  141.</span>

- <span dir="rtl">כ"ז באייר, ביטול המיסים לממלכה הסילווקית בימי
  שמעון.</span>

- <span dir="rtl">בי"ד בסיוון, כיבוש מגדל צור בידי שמעון.</span>

- <span dir="rtl">בג' בתשרי, ביטול השימוש במניין השטרות (מנין שנים של
  בית סליווקוס, המתחיל ב 312 לפנה"ס), והתחלת מניין הממלכה
  החשמונאית.</span>

- <span dir="rtl">בכ"ה חשוון, כיבוש העיר שומרון על ידי יוחנן
  הורקנוס.</span>

- <span dir="rtl">בג' כסליו, הוצאו הסמלים מהחצר (כנראה במסגרת טיהור
  המקדש על ידי יהודה המכבי).</span>

- <span dir="rtl">בכ"א כסליו, כיבוש הר גריזים על ידי יוחנן
  הורקנוס.</span>

- <span dir="rtl">בכ"ה כסליו חנוכה שמונה ימים.</span>

- <span dir="rtl">בי"ג באדר יום ניקנור. (נצחון יהודה המכבי על
  ניקנור).</span>

<span dir="rtl">וזה המקום, להיסטוריה המקובלת של מלחמת המכבים ושלטון
משפחת בית חשמונאי, על רגל אחת:</span>

<span dir="rtl">בשנת 167 לפנה"ס פורץ המרד נגד גזירות דתיות של אנטיוכוס
הרביעי.</span>

<span dir="rtl">בשנת 164 יהודה המכבי מטהר את בית המקדש.</span>

<span dir="rtl">בשנת 160 יהודה נהרג בקרב אלעשה, ויונתן מתחיל מחדש בקרבות
גרילה.</span>

<span dir="rtl">בשנת 157 חוזר השלטון ביהודה ליונתן החשמונאי, שזוכה להכרה
חלקית בעצמאותו בגלל מריבות פנימיות בממלכה הסילווקית.</span>

<span dir="rtl">בשנת 142 נרצח יונתן בעורמה על ידי טריפון ששלט אז
באנטיוכיה. שמעון לוקח את ההנהגה.</span>

<span dir="rtl">משנה זו יהודה עצמאית לחלוטין.</span>

<span dir="rtl">בשנת 134 שמעון נרצח על ידי חתנו. יוחנן הורקנוס בנו עולה
לשלטון ומרחיב את המדינה.</span>

<span dir="rtl">בשנת 104 יורש אותו בנו יהודה אריסטובלוס ששולט שנתיים וגם
הופך למלך.</span>

<span dir="rtl">בשנת 103 יורש אותו אלכסנדר ינאי שמרחיב מאוד את
הממלכה.</span>

<span dir="rtl">בשנת 76 שולטת שלומציון המלכה, אשתו של אלכסנדר ינאי במשך
עשר שנים.</span>

<span dir="rtl">בשנת 67, מתחילים להיאבק האחים הורקנוס השני ואריסטובלוס
השני על המלוכה, פומפאוס הרומאי כובש את האיזור, ולמעשה, המדינה החשמונאית
חדלה מלהתקיים כמדינה עצמאית.</span>

<span dir="rtl">משפחת בית חשמונאי הייתה משפחת כוהנים, וכל שליטיה מינו
עצמם כוהנים גדולים. מלבד הראשונים הם היו גם מלכים. היחסים ביניהם ובין
המוני העם היו מורכבים, ובימי אלכסנדר ינאי פרצו מרידות.</span>

<span dir="rtl">מסיבות אלו או אחרות, חז"ל לא אהבו, בלשון המעטה את המשפחה
הזאת.</span>

<span dir="rtl">מאין אנחנו יודעים את ההיסטוריה?</span>

<span dir="rtl">רק מספר אחד, "מקבים א'". ספר שנכתב בתקופת יוחנן הורקנוס
או אלכסנדר ינאי, מתוך תפיסה אוהדת לחשמונאים. הספר נשמר רק בתרגומו היווני
(עוד ראייה לכך שחז"ל לא אהבו את החשמונאים, אם כי יש גירסה שהרומאים גרמו
להעלמתו בגלל שהוא מפאר מרד). למעשה אין שם לספר, והוא נקרא על שם כינויו
של יהודה, "המקבי".</span>

<span dir="rtl">גם יוסף בן מתתיהו משתמש בספר זה ולכן לא מוסיף
ידע.</span>

<span dir="rtl">ספר "מקבים ב'" גם הוא עוסק בהיסטוריה, אך הוא נכתב
באלכסנדריה, והוא פחות אמין.</span>

<span dir="rtl">כאמור, ברור שמחבר "מגילת תענית" ידע יפה את ההיסטוריה,
ותאריכיו הרלוונטים תואמים את ספר המקבים, אבל הוא לא פירט ולא
הסביר.</span>

<span dir="rtl">מגילת תענית בוטלה (כלומר, סמכותה בוטלה) על ידי חז"ל,
שכמו שהזכרנו בעבר לא חששו לבטל אפילו דברי תורה. ייתכן שזו אחת הפעולות
הקשורות ביחס העוין שלהם לחשמונאים.</span>

<u><span dir="rtl">ירושלמי תענית פרק ב הלכה יב</span></u>

<span dir="rtl">ר' חנינה ורבי יונתן תריהון אמרין בטלה מגילת
תענית.</span>

<span dir="rtl">ר' בא ור' סימון תריהון אמרין בטלה מגלת תענית.</span>

<span dir="rtl">ריב"ל אמר בטלה מגילת תענית.</span>

<span dir="rtl">א"ר יוחנן אמש הייתי שונה מעשה, שגזרו תענית בחנוכה בלוד,
ואמרו עליו על רבי אליעזר שסיפר ועל ר' יהושע שרחץ. אמר להם רבי יהושע צאו
והתענו על מה שהתעניתם, ואת אמר בטלה מגילת תענית? \[כלומר יש ויכוח על
סמכות המגילה ביחס לחנוכה\].</span>

<span dir="rtl">א"ר בא ואפילו תימר בטלה מגילת תענית חנוכה ופורים לא
בטלו. .... אימרון לה בכל מתענין חוץ משבתות וימים טובים וראשי חדשים וחולו
של מועד וחנוכה ופורים:‏</span>

<span dir="rtl">כלומר, חז"ל מבטלים את איסורי התענית של מגילת תענית, חוץ
מאשר חנוכה ופורים!</span>

<span dir="rtl">ואמנם אנחנו מוצאים שי"ג באדר, שהיה יום ניקנור במגילת
תענית, ואסור לצום, הפך לתענית אסתר. ויום ג' בתשרי, שהיה בעבר "צום
השביעי" אך במגילת תענית מציין את תחילת מניין השנים המתחיל בשלטון
החשמונאים ואסור לצום בו, חזר להיות צום גדליהו.</span>

<span dir="rtl">ובכל זאת, חז"ל נעצרים בחנוכה ובפורים. ונראה היה שהיו
שמחים לבטל גם את חנוכה, חגם של בית חשמונאי (הם משתמשים רק בשם "חשמונאי",
ואינם מכירים את המקבים או המכבים).</span>

<span dir="rtl">והסיבה ברורה, החגים הללו כבר השתרשו בקרב העם, ואי אפשר
היה לבטלם.</span>

<span dir="rtl">אין במשנה הלכות הקשורות בחנוכה, אבל ברור שהחג
מוכר:</span>

<u><span dir="rtl">משנה מסכת תענית פרק ב</span></u>

<span dir="rtl">(י) אֵין גּוֹזְרִין תַּעֲנִית עַל הַצִּבּוּר בְּרֹאשׁ חֹדֶשׁ, בַּחֲנֻכָּה וּבַפּוּרִים,
וְאִם הִתְחִילוּ, אֵין מַפְסִיקִין, דִּבְרֵי רַבָּן גַּמְלִיאֵל, אָמַר רַבִּי מֵאִיר, אַף עַל פִּי שֶׁאָמַר
רַבָּן גַּמְלִיאֵל אֵין מַפְסִיקִין, מוֹדֶה הָיָה שֶׁאֵין מַשְׁלִימִין.</span>

<span dir="rtl">וכאן השריד ממגילת תענית שהמשנה מכירה בו.</span>

<u><span dir="rtl">משנה מסכת ראש השנה פרק א</span></u>

<span dir="rtl">(ג) עַל שִׁשָּׁה חֳדָשִׁים הַשְּׁלוּחִין יוֹצְאִין, עַל נִיסָן מִפְּנֵי הַפֶּסַח, עַל
אָב מִפְּנֵי הַתַּעֲנִית, עַל אֱלוּל מִפְּנֵי רֹאשׁ הַשָּׁנָה, עַל תִּשְׁרֵי מִפְּנֵי תַקָּנַת הַמּוֹעֲדוֹת, עַל
כִּסְלֵו מִפְּנֵי חֲנֻכָּה, וְעַל אֲדָר מִפְּנֵי הַפּוּרִים. וּכְשֶׁהָיָה בֵית הַמִּקְדָּשׁ קַיָּם, יוֹצְאִין אַף עַל
אִיָּר מִפְּנֵי פֶסַח קָטָן:</span>

<span dir="rtl">כלומר, כאשר הלוח עוד נקבע בארץ ישראל, יש שישה חודשים
שחשוב שבארצות אחרות ידעו מתי נקבע ראש החודש, כדי שיוכלו לחוג את החג של
אותו חודש במועד הנכון.</span>

<span dir="rtl">ואולי יותר מעניין, שלמרות שאין הלכה, יש מנהג:</span>

<u><span dir="rtl">משנה מסכת בבא קמא פרק ו</span></u>

<span dir="rtl">גָּמָל שֶׁהָיָה טָעוּן פִּשְׁתָּן וְעָבַר בִּרְשׁוּת הָרַבִּים. וְנִכְנַס פִּשְׁתָּנוֹ לְתוֹךְ
הַחֲנוּת. וְדָלְקוּ בְּנֵרוֹ שֶׁל חֶנְוָנִי וְהִדְלִיק אֶת הַבִּירָה. בַּעַל הַגָּמָל חַיָּב. הִנִּיחַ חֶנְוָנִי נֵרוֹ
מִבַּחוּץ, הַחֶנְוָנִי חַיָּב. רַבִּי יְהוּדָה אוֹמֵר בְּנֵר חֲנֻכָּה פָּטוּר:</span>

<span dir="rtl">על מי האחריות? אם הגמל הטעון בחומר דליק, והמטען חודר
לחנות ונדלק מנר, בעל הגמל אחראי לנזק. אבל אם החנווני שם נר בחוץ, כלומר
ברשות הרבים, החנווני אחראי. לא כן, אם זה נר חנוכה (לפחות, לדעת רבי
יהודה).</span>

<span dir="rtl">במילים אחרות, **נהוג לשים את נר החנוכה מחוץ לבית**, ולכן
בעל הגמל, בימי החנוכה צריך להיזהר גם ברשות הרבים.</span>

<span dir="rtl">בתלמוד, כבר יש מצוות, אבל גם המצוות הקשורות בחנוכה, הן
ספק מצוות ספק מנהג. בפרט המנהג שכבר המשנה יודעת עליו, לשים נר חנוכה
בחוץ, הופך למצוה. לא מצוה חמורה.</span>

<u><span dir="rtl">תלמוד בבלי מסכת שבת דף כא/ב</span></u>

<span dir="rtl">תנו רבנן: מצות חנוכה נר איש וביתו.</span>

<span dir="rtl">והמהדרין נר לכל אחד ואחד.</span>

<span dir="rtl">והמהדרין מן המהדרין, בית שמאי אומרים יום ראשון מדליק
שמנה מכאן ואילך פוחת והולך, ובית הלל אומרים יום ראשון מדליק אחת מכאן
ואילך מוסיף והולך.</span>

<span dir="rtl">............</span>

<span dir="rtl">תנו רבנן: נר חנוכה מצוה להניחה על פתח ביתו מבחוץ. אם היה
דר בעלייה מניחה בחלון הסמוכה לרשות הרבים. ובשעת הסכנה מניחה על שלחנו
ודיו.</span>

<span dir="rtl">ולמרות שיש "מצות חנוכה", קל להרגיש שהיא די מגומגמת ביחס
למצוות אחרות של איסור והיתר.</span>

<span dir="rtl">מספיק להדליק נר אחד, כל יום, במשפחה, והוא צריך לעמוד
בחוץ, או ליד החלון הפונה החוצה, ואם יש סכנה אז לא... ויש מהדרין, ומהדרין
מן המהדרין...</span>

<span dir="rtl">ואנחנו, כמובן, מהמהדרין מן המהדרין ונוהגים כבית
הלל...</span>

<span dir="rtl">וביחס לברכה...</span>

<u><span dir="rtl">תלמוד בבלי מסכת שבת דף כג/א</span></u>

<span dir="rtl">אמר רב חייא בר אשי אמר רב, המדליק נר של חנוכה צריך
לברך.</span>

<span dir="rtl">ורב ירמיה אמר, הרואה נר של חנוכה צריך לברך. ....</span>

<span dir="rtl">מאי מברך? מברך "אשר קדשנו במצותיו וצונו להדליק נר של
חנוכה".</span>

<span dir="rtl">והיכן צונו? רב אויא אמר מ"לא תסור". רב נחמיה אמר "שאל
אביך ויגדך זקניך..."</span>

<span dir="rtl">האם גם בברכה המנהג כבש את ההלכה? הרי מברכים "וצונו
להדליק נר של חנוכה" אבל אין כל מצוה כזו בתורה... (אלוהים לא ציוונו) ולכן
מנסים לנמק. "לא תסור", זה לא תסור ממה שיורו לך מנהיגי הדור, כלומר מצווה
עקיפה, או אולי, קבלה מזקני הדור... שקיבלו בע"פ מסיני. (אם אלוהים חזה את
נס פח השמן).</span>

<span dir="rtl">המצוות המועטות מתגבשות בצורה מפורשת יותר בתקופת הגאונים,
אחרי שנת 500 לספירה, כאשר המתח בין החכמים ובין החשמונאים כבר נשכח
מזמן.</span>

<u><span dir="rtl">מסכת סופרים פרק עשרים</span></u>

<span dir="rtl">(ג) כיצד מפסיקין לחנוכה? אמרו, בעשרים וחמשה בכסליו
מדליקין נר חנוכה ואסור להדליק בנר ישן ואם אין לו אלא ישן מלבנו באור יפה
יפה. ואין מגביהין אותו ממקומו עד שיכבה</span>:

<span dir="rtl">(ד) מצות הדלקתו משקיעת החמה עד שיכלה הרגל מן השוק ואע"פ
שאין ראייה לדבר זכר לדבר (שמות יג) "לא ימיש עמוד הענן יומם", ואם הדליקו
ביום אין נאותין ממנו, ואין מברכין עליו, שכך אמרו אין מברכין על הנר עד
שיאותו לאורו ואין חוששין לפתילתו להחליפו עד שיכלה</span>:

<span dir="rtl">(ה) נר חנוכה מצוה להניחו בפתח הסמוך לרה"ר שתהא מזוזה
בימין ונר חנוכה משמאל לקיים מה שנאמר (ש"ה ז) מה יפית ומה נעמת. מה יפית
במזוזה ומה נעמת בנר חנוכה. ונרות כב"ה משום מעלין בקדש ולא מורידין כעין
ימים היוצאין</span>:

<span dir="rtl">(ו) וכיצד מברכין ביום ראשון המדליק מברך שלש והרואה מברך
שתים. בא"י אשר קדשנו במצותיו וצונו להדליק נר ואומר הנרות האלו אנו
מדליקין על הישועות **ועל הניסים ועל הנפלאות אשר עשית לאבותינו ע"י כהניך
הקדושים,** וכל (מצות) שמונת ימי חנוכה הנרות האלו קודש ואין לנו רשות
להשתמש בהן אלא לראותן בלבד, כדי להודות לשמך על נפלאותיך ועל נסיך ועל
ישועתך. בא"י שהחיינו, ואומר שעשה נסים לאבותינו. אלו למדליק אבל לרואה
אינו אומר ביום ראשון אלא שתים.</span>

<span dir="rtl">וצריך לשים לב, שאין מַכַּבִּים, ואפילו אין חשמונאים, אלא יש
ניסים ונפלאות שעשית על ידי כוהניך הקדושים. ואמנם היו החשמונאים כוהנים,
אך הם זכורים אצלנו כגיבורי מלחמה.</span>

<span dir="rtl">ניתן לומר שמצוות אלה קיימות עד היום, וגם נוסח הברכה
דומה.</span>

<span dir="rtl">באוניברסיטת בר אילן, מסיימים בשעה ארבע אחר הצהריים כל
ימי החנוכה, ומפסידים כמה וכמה שיעורים.... כדי ששומרי המצוות יספיקו
להדליק נרות עם השקיעה (למרות שניתן להדליקם עד שתכלה רגל מן השוק).</span>

<span dir="rtl">הרמב"ם כבר מספר על דרך הדלקת הנרות המקובלת עלינו, כמנהג
שפשט "בכל ערינו בספרד", שאינו מצוה אלא מנהג "המהדר יתר על זה".</span>

<u><span dir="rtl">רמב"ם יד החזקה הלכות מגילה וחנוכה פרק ד</span></u>

<span dir="rtl">(א) כמה נרות הוא מדליק? בחנוכה מצותה שיהיה כל בית ובית
מדליק נר אחד .....</span>

<span dir="rtl">(ג) מנהג פשוט בכל ערינו בספרד שיהיו כל אנשי הבית מדליקין
נר אחד בלילה הראשון ומוסיפין והולכין נר בכל לילה ולילה עד שנמצא מדליק
בליל שמיני שמונה נרות בין שהיו אנשי הבית מרובים בין שהיה אדם אחד:</span>

<span dir="rtl">המנהג הזה התפשט בכל תפוצות ישראל.</span>

<span dir="rtl">מכיוון שההלכה לא כפתה על חוגגי החנוכה מצוות רבות. למעשה,
רק את הדלקת הנרות והברכה, הפך החג לחג "גמיש" מבחינת המנהגים הנהוגים
בו.</span>

<span dir="rtl">המנהגים שונים מעדה לעדה ואפילו מדור לדור. והמשותף
למאכלים הוא השמן כמובן.</span>

<span dir="rtl">האשכנזים מקפידים לשיר "מעוז צור", הילדים משחקים
בסביבונים, עם או בלי ההורים, מנהג הימורים שרכשו מהסביבה הלא יהודית במשך
הדורות, ואוכלים לביבות.</span>

<span dir="rtl">אצל יהודי כורדיסטן היה נהוג להתאסף מספר ידידים בבית אחד
בלילות חנוכה.</span>

<span dir="rtl">בתוניסיה היה ראש חודש טבת, החל בחנוכה ל"ראש חודש לבנות",
ובו היו נוהגים לשלוח מנות, ומתנות לבנות.</span>

<span dir="rtl">בבבל (עירק) היה נהוג להדליק את הנרות דווקא בבית ולא
בחוץ, מחשש מהמוסלמים, ולאכול מאכלי חלב (קשור איכשהו לספר החיצוני
"יהודית").</span>

<span dir="rtl">בלוב, ולמעשה בכל צפון אפריקה (וכמובן בישראל...) אוכלים
את הספינג' שהוא סופגניה חסרת צורה ודחוסה יותר.</span>

<span dir="rtl">ואדמו"רי החסידים היו נוהגים לתת "דמי חנוכה"
לחסידיהם.</span>

<span dir="rtl">אבל את המהפכה הגדולה עשתה הציונות.</span>

<span dir="rtl">דווקא מפני שהחג לא היה צמוד להלכות מחמירות, ומפני שחז"ל
לא העזו לבטל לחלוטין את גבורת המכבים, אלא ניסו לטשטש אותה בלבד, הפך החג
לחג הגבורה היהודית.</span>

<span dir="rtl">סיפורי קרבות המכבים היו ידועים למי שקרא את ספר מקבים א'
ביוונית או לטינית (ביוונית הוא צורף לתרגום השבעים), וכן מכתבי יוסף בן
מתתיהו שהם נכתבו יוונית.</span>

<span dir="rtl">ספר מקבים תורגם לראשונה לעברית ב 1850, והתרגום הידוע
היום של כהנא ב 1937.</span>

<span dir="rtl">כל אלה היו זמינים למשכילים חילוניים או דתיים, והיוו בסיס
לתפיסת חנוכה כחג חילוני, המתאים לתפיסת הציונות המודרנית. ושוב, בגלל
מיעוט המצוות, לא הייתה בעייה לשמור על הטקסים, ולא נוצרה התנגשות עם
המסורת.</span>

<span dir="rtl">חג החנוכה הוא החג שזכה למספר הגדול ביותר של שירים עבריים
שנכתבו בשבילו במאה האחרונה. באתר אקו"ם מופיעים 647 שירים הקשורים בחנוכה,
מן הסתם רבים מהם לא הגיעו לקהל הרחב. אבל אנחנו מסתפקים בכמה עשרות, בעיקר
אלו של לוין קיפניס, וזה עדיין יותר מאשר בכל חג אחר.</span>

<span dir="rtl">מיוחד הוא השיר "אנו נושאים לפידים" שמתגרה במסורת החז"לית
של "על הנסים ועל הנפלאות".</span>

<span dir="rtl">וצריך לשים לב גם למינוח. חז"ל מכירים את בני חשמונאי, שהם
משפחת כוהנים. הציונות מכירה את המכבים, שהם יורשיו של יהודה המכבי שכך הוא
מכונה בספר מקבים. (בנוסף הק' הפכה לכ').</span>

<span dir="rtl">ובכל זאת, האם יכלו היהודים בכל הדורות, שלא קראו יוונית
או לטינית, לדעת את ההיסטוריה של תקופת החשמונאים, מאחר והספרות הרבנית
מנעה זאת מהם?</span>

<span dir="rtl">שני ספרים נכתבו במשך הדורות בעברית, כספרי היסטוריה עם
התייחסות לתקופה הזאת.</span>

<span dir="rtl">מגילת אנטיוכוס, וספר יוסיפון.</span>

<span dir="rtl"><u>מגילת אנטיוכוס</u></span>

<span dir="rtl">מגילת אנטיוכוס היא מדרש אגדה על נס חנוכה ועל מרד
החשמונאים, החיבור היחיד שבתוך ספרות חז"ל, ולכן גם נקרא בחנוכה בחלק
מקהילות ישראל (תימן, איטליה, קוצ'ין ואולי עוד)</span>

<span dir="rtl">המגילה נשמרה במקור ארמי. סעדיה גאון תרגם אותה לערבית.
הוא טען בהקדמתו שהיא נכתבה בימי החשמונאים, אבל היו לחוקרים סיבות טובות
לשער שסעדיה גאון כתב אותה בעצמו, ממסורות בעל פה. וזאת, גם לפי מילה
בתרגומו הערבי, וגם מפני שההיסטוריה המתוארת בו רחוקה למדי מזו הידועה
מהספרים האמינים יותר, ומתאימה יותר ל"טלפון השבור" של מסורות העוברות בעל
פה.</span>

<span dir="rtl">המגילה כולה היא כשני עמודים, והנה קטע:</span>

<https://www.daat.ac.il/daat/shabat/hanuka/megilat-2.htm>

<span dir="rtl">באותה שעה, כאשר ראו בני מתתיהו כי נהרג יהודה; שבו ויבואו
אל אביהם</span>.  
<span dir="rtl">ויאמר להם</span>: <span dir="rtl">למה שבתם</span>?  
<span dir="rtl">ויענו ויאמרו</span>: <span dir="rtl">אשר נהרג יהודה
אחינו, אשר היה חשוב ככולנו</span>.  
<span dir="rtl">ויען מתתיהו אביהם ויאמר
אליהם</span>: <span dir="rtl">אני אצא עמכם ואלחם בעמים, פן יאבדו בית
ישראל, ואתם נבהלתם על אחיכם</span>.  
  
<span dir="rtl">ויצא מתתיהו ביום ההוא עם בניו, וילחמו בעמים. ואלוהי
השמים נתן כל גיבורי העמים בידם, ויהרגו בהם הרג רב, כל אחוזי חרב וכל
מושכי קשת, שרי החיל והסגנים, לא נותר בהם שריד. וינוסו שאר העמים למדינות
הים</span>.  
  
<span dir="rtl">ואלעזר היה מתעסק להמית הפילים, ויטבע בפרש הפילים. וכאשר
שבו, בקשוהו בין החיים ובין המתים ולא מצאוהו, ואחר כך מצאוהו אשר טבע בפרש
הפילים</span>.  
<span dir="rtl">וישמחו בני ישראל כי ניתנו בידהם שונאיהם. מהם שרפו באש,
ומהם דקרו בחרב, ומהם תלו על העץ</span>.  
<span dir="rtl">ובגריס הרשע \[שליחו של אנטיוכוס\], המטעה את עמו, שרפו
אותו בית ישראל באש</span>.  
  
<span dir="rtl">ואז אנטיוכוס המלך, כאשר שמע אשר נהרגו בגריס הרשע וכל שרי
החיל אשר עמו, נכנס בספינה וינס למדינת הים. כל מקום אשר היה בא שמה,
מורדים בו וקוראים אותו "הבורח</span>".

<span dir="rtl">\[האמת היא, שאנטיוכוס הרביעי נהרג בקרב אחר כמה שנים אחרי
פרוץ המרד, ואז הייתה תקופה ארוכה של דעיכת הממלכה הסילווקית בגלל מריבות
על המלוכה, וממנה נהנו החשמונאים.\]</span>

<span dir="rtl">ואחר כך חוזרת מגילת אנטיוכוס לנס פך השמן,
ובהמשך...</span>

 <span dir="rtl">ויקבלו המלכות בני חשמונאי ובני בניהם מהעת הזאת ועד חרבן
בית אלוהים מאתים ושש שנים</span>.

<span dir="rtl">למעשה, התקיימה מלכות בית חשמונאי כשבעים שנה.</span>

<span dir="rtl">ברור שהיסטוריה אין כאן, אך יש כאן שרידים של שמות
ואירועים, או ממסורות בע"פ, או מקריאה בספרות היוונית.</span>

<span dir="rtl">צריך לשים לב, שכל מה שיודע בחור ישיבה בימינו על חנוכה,
בדרך כלל, זה מפך השמן של התלמוד, וממגילת אנטיוכוס.</span>

<span dir="rtl"><u>ספר יוסיפון</u></span>

<span dir="rtl">ספר יוסיפון, הוא ספר שנכתב בעברית, על ידי מחבר לא ידוע.
אך ידוע כי הוא חובר או נערך בשנת 953 בדרום איטליה. הספר מעבד ומסכם את
כתבי יוסף בן מתתיהו בתרגומם הלטיני. את יוסף בן מתתיהו הוא מכנה יוסף בן
גוריון.</span>

<span dir="rtl">ספר יוסיפון ארוך ומפורט, אבל זכה רק ללגיטימציה חלקית
מרבני ישראל. הסיבה היא, שבעקבות יוסף בן מתתיהו יש בספר גישות הסותרות את
דברי חז"ל בתלמוד, ולכן הוא נחשב לנחות כנגד ספרות חז"ל.</span>

<span dir="rtl">למשל (לא בהקשר חנוכה) יוסף בן מתתיהו מתאר את טיטוס באופן
חיובי, וכמי שלא רצה לשרוף את בית המקדש, ואילו אצל חז"ל הוא גדול הרשעים
כמובן.</span>

<span dir="rtl">לסיכום ניתן לומר שיחד ננצח.</span>

<span dir="rtl">כולנו הדלקנו נרות, כולנו אכלנו סופגניות.</span>

<span dir="rtl">כל ילדינו ונכדינו סובבו סביבונים.</span>

<span dir="rtl">ואז, מה זה חשוב, אם כל אחד מסיבה אחרת...</span>
