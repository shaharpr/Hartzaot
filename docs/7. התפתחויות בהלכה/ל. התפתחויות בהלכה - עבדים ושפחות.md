<span dir="rtl"><u>התפתחויות בהלכה – עבדים ושפחות</u></span>

<span dir="rtl">אם עסקנו בשבוע שעבר במצוות התלויות בארץ, ראינו אוסף של
חוקים, בעלי היגיון חקלאי, חברתי, משטרי, שהתאימו לחברה שחייתה בארץ ישראל
לפני שנים רבות, וראינו איך החוקים האלה מתרוקנים חלקית עם החורבן, ונשמרים
חלקית, כביכול, כל זמן שאין ארץ ישראל, ואין חקלאות והם חוקי נייר.</span>

<span dir="rtl">מתקופת ראשית ההתיישבות הציונית, החוקים האלה מתרוקנים
מתוכנם, והופכים לסמליים, או מוחלפים בטקסים. המעמד המתפרנס מהחוקים, מעמד
הכוהנים, מוחלף למעשה, אם גם במידה קטנה יותר, במוסדות הרבניים ובמשגיחי
הכשרות.</span>

<span dir="rtl">בסקירה של חוקי העבדים והשפחות, נראה מצד אחד, ניסיון
לנאמנות רבת שנים לחוקי המקרא, ומצד שני, ההתייחסות הערכית לנושא, מוכתבת
על ידי התפתחויות ליברליות בעולם.</span>

<span dir="rtl">המאפיין את החוק המקראי, הוא הבחנה לאומית בין עבד עברי
לעבד נכרי.</span>

<span dir="rtl"><u>ספר שמות פרק יב</u></span>

<span dir="rtl">(מג) וַיֹּאמֶר יְהֹוָה אֶל משֶׁה וְאַהֲרֹן זֹאת חֻקַּת הַפָּסַח כָּל בֶּן נֵכָר לֹא
יֹאכַל בּוֹ:</span>

<span dir="rtl">(מד) וְכָל עֶבֶד אִישׁ מִקְנַת כָּסֶף וּמַלְתָּה אֹתוֹ אָז יֹאכַל בּוֹ:</span>

<span dir="rtl">קל (יחסית...) להיות יהודי, ולהשתתף בפסח.</span>

<span dir="rtl"><u>ספר שמות פרק כא</u></span>

<span dir="rtl">(ב) כִּי תִקְנֶה עֶבֶד עִבְרִי שֵׁשׁ שָׁנִים יַעֲבֹד וּבַשְּׁבִעִת יֵצֵא לַחָפְשִׁי
חִנָּם:</span>

<span dir="rtl">(ג) אִם בְּגַפּוֹ יָבֹא בְּגַפּוֹ יֵצֵא אִם בַּעַל אִשָּׁה הוּא וְיָצְאָה אִשְׁתּוֹ
עִמּוֹ:</span>

<span dir="rtl">(ד) אִם אֲדֹנָיו יִתֶּן לוֹ אִשָּׁה וְיָלְדָה לּוֹ בָנִים אוֹ בָנוֹת הָאִשָּׁה
וִילָדֶיהָ תִּהְיֶה לַאדֹנֶיהָ וְהוּא יֵצֵא בְגַפּוֹ:</span>

<span dir="rtl"><u>ספר שמות פרק כא</u></span>

<span dir="rtl">(ז) וְכִי יִמְכֹּר אִישׁ אֶת בִּתּוֹ לְאָמָה לֹא תֵצֵא כְּצֵאת הָעֲבָדִים:</span>

<span dir="rtl">(ח) אִם רָעָה בְּעֵינֵי אֲדֹנֶיהָ אֲשֶׁר לֹוֹ יְעָדָהּ וְהֶפְדָּהּ לְעַם נָכְרִי לֹא
יִמְשֹׁל לְמָכְרָהּ בְּבִגְדוֹ בָהּ:</span>

<span dir="rtl">(ט) וְאִם לִבְנוֹ יִיעָדֶנָּה כְּמִשְׁפַּט הַבָּנוֹת יַעֲשֶׂה לָּהּ:</span>

<span dir="rtl">(י) אִם אַחֶרֶת יִקַּח לוֹ שְׁאֵרָהּ כְּסוּתָהּ וְעֹנָתָהּ לֹא יִגְרָע:</span>

<span dir="rtl">(יא) וְאִם שְׁלָשׁ אֵלֶּה לֹא יַעֲשֶׂה לָהּ וְיָצְאָה חִנָּם אֵין כָּסֶף:</span>

<span dir="rtl"><u>ספר ויקרא פרק כה</u></span>

<span dir="rtl">(לט) וְכִי יָמוּךְ אָחִיךָ עִמָּךְ וְנִמְכַּר לָךְ לֹא תַעֲבֹד בּוֹ עֲבֹדַת
עָבֶד:</span>

<span dir="rtl">(מ) כְּשָׂכִיר כְּתוֹשָׁב יִהְיֶה עִמָּךְ עַד שְׁנַת הַיֹּבֵל יַעֲבֹד עִמָּךְ:</span>

<span dir="rtl">(מא) וְיָצָא מֵעִמָּךְ הוּא וּבָנָיו עִמּוֹ וְשָׁב אֶל מִשְׁפַּחְתּוֹ וְאֶל אֲחֻזַּת
אֲבֹתָיו יָשׁוּב:</span>

<span dir="rtl">(מב) כִּי עֲבָדַי הֵם אֲשֶׁר הוֹצֵאתִי אֹתָם מֵאֶרֶץ מִצְרָיִם לֹא יִמָּכְרוּ מִמְכֶּרֶת
עָבֶד:</span>

<span dir="rtl">(מג) לֹא תִרְדֶּה בוֹ בְּפָרֶךְ וְיָרֵאתָ מֵאֱלֹהֶיךָ:</span>

<span dir="rtl">(מד) **וְעַבְדְּךָ וַאֲמָתְךָ אֲשֶׁר יִהְיוּ לָךְ מֵאֵת הַגּוֹיִם אֲשֶׁר סְבִיבֹתֵיכֶם
מֵהֶם תִּקְנוּ עֶבֶד וְאָמָה:**</span>

**<span dir="rtl">(מה) וְגַם מִבְּנֵי הַתּוֹשָׁבִים הַגָּרִים עִמָּכֶם מֵהֶם תִּקְנוּ וּמִמִּשְׁפַּחְתָּם אֲשֶׁר
עִמָּכֶם אֲשֶׁר הוֹלִידוּ בְּאַרְצְכֶם וְהָיוּ לָכֶם לַאֲחֻזָּה:</span>**

<span dir="rtl">(מו) וְהִתְנַחַלְתֶּם אֹתָם לִבְנֵיכֶם אַחֲרֵיכֶם לָרֶשֶׁת אֲחֻזָּה לְעֹלָם **בָּהֶם
תַּעֲבֹדוּ** וּבְאַחֵיכֶם בְּנֵי יִשְׂרָאֵל אִישׁ בְּאָחִיו לֹא תִרְדֶּה בוֹ בְּפָרֶךְ:</span>

<span dir="rtl">(מז) וְכִי תַשִּׂיג יַד גֵּר וְתוֹשָׁב עִמָּךְ וּמָךְ אָחִיךָ עִמּוֹ וְנִמְכַּר לְגֵר
תּוֹשָׁב עִמָּךְ אוֹ לְעֵקֶר מִשְׁפַּחַת גֵּר:</span>

<span dir="rtl">(מח) **אַחֲרֵי נִמְכַּר גְּאֻלָּה תִּהְיֶה לּוֹ אֶחָד מֵאֶחָיו יִגְאָלֶנּוּ:**</span>

<span dir="rtl"><u>ספר דברים פרק כג</u></span>

<span dir="rtl">(טז) לֹא תַסְגִּיר עֶבֶד אֶל אֲדֹנָיו אֲשֶׁר יִנָּצֵל אֵלֶיךָ מֵעִם
אֲדֹנָיו:</span>

<span dir="rtl">יש גירסאות שונות באשר לשחרור העבד, אבל ברורה ההבחנה בין
עבד עברי, ושאינו עברי.</span>

<span dir="rtl">העברי משוחרר, אסור להעבידו בפרך, אם הוא נמכר לגוי צריך
לפדות אותו.</span>

<span dir="rtl">והעבד הנכרי (מכונה "כנעני" גם כאשר אין כבר כנענים) חסר
את כל הזכויות האלה.</span>

<span dir="rtl">בספר "בראשית" אנחנו מוצאים גם עבדים שהם מנהלי משק בית
משמעותיים, כמו אליעזר "עבד אברהם".  
כלומר, צריך להשתחרר מדמות העבדים השחורים בארצות הברית, המתענים בשדות
הכותנה, מוכים, ונרצחים. העבדות שהתורה עוסקת בה היא בעיקר עבדות במשק בית,
ולא עבדות של הממלכה (שבתנ"ך היא מופיעה אצל שלמה המלך, ללא התייחסות של
התורה).</span>

<span dir="rtl">לא רק שרוצח עבד, הוא בחזקת רוצח, אלא שצריך להיזהר גם
במכות רגיליות (שהן מותרות, כנראה)</span>

<span dir="rtl"><u>ספר שמות פרק כא</u></span>

<span dir="rtl">(כו) וְכִי יַכֶּה אִישׁ אֶת עֵין עַבְדּוֹ אוֹ אֶת עֵין אֲמָתוֹ וְשִׁחֲתָהּ לַחָפְשִׁי
יְשַׁלְּחֶנּוּ תַּחַת עֵינוֹ:</span>

<span dir="rtl">(כז) וְאִם שֵׁן עַבְדּוֹ אוֹ שֵׁן אֲמָתוֹ יַפִּיל לַחָפְשִׁי יְשַׁלְּחֶנּוּ תַּחַת
שִׁנּוֹ:</span>

<span dir="rtl">אבל, כמובן העבד הוא שווה כסף:</span>

<span dir="rtl"><u>ספר שמות פרק כא</u></span>

<span dir="rtl">(לב) אִם עֶבֶד יִגַּח הַשּׁוֹר אוֹ אָמָה כֶּסֶף שְׁלשִׁים שְׁקָלִים יִתֵּן לַאדֹנָיו
וְהַשּׁוֹר יִסָּקֵל:</span>

<span dir="rtl">גישות אלה אנו מוצאים גם בתקופת חז"ל, לאחר חורבן הבית
ובבבל. מה שמתמסד בתקופה זו הוא שחרור עבדים. העבד משתחרר על ידי גט, הדומה
לגט הניתן לאשה.</span>

<span dir="rtl">בכלל, למרות הבדלי מעמד, יש דמיון, לפעמים, בהתייחסות לעבד
ולאשה.</span>

<span dir="rtl">כרגיל, המשנה והתלמוד אחריה, ממסדים את היחסים, הקשרים
העסקיים, ואפילו את הנימוס...</span>

<u><span dir="rtl">משנה מסכת קידושין פרק א</span></u>

<span dir="rtl">(ב) עֶבֶד עִבְרִי נִקְנֶה בְּכֶסֶף וּבִשְׁטָר. וְקוֹנֶה אֶת עַצְמוֹ בַּשָּׁנִים וּבַיּוֹבֵל
וּבְגִרְעוֹן כָּסֶף. יְתֵרָה עָלָיו אָמָה הָעִבְרִיָּה, שֶׁקּוֹנָה אֶת עַצְמָהּ בַּסִּימָנִין. הַנִּרְצָע נִקְנֶה
בִרְצִיעָה. וְקוֹנֶה אֶת עַצְמוֹ בַּיּוֹבֵל וּבְמִיתַת הָאָדוֹן</span>:

<span dir="rtl">(ג) עֶבֶד כְּנַעֲנִי נִקְנֶה בְּכֶסֶף וּבִשְׁטָר וּבַחֲזָקָה. וְקוֹנֶה אֶת עַצְמוֹ בְּכֶסֶף
עַל יְדֵי אֲחֵרִים, וּבִשְׁטָר עַל יְדֵי עַצְמוֹ, דִּבְרֵי רַבִּי מֵאִיר. וַחֲכָמִים אוֹמְרִים, בְּכֶסֶף עַל
יְדֵי עַצְמוֹ וּבִשְׁטָר עַל יְדֵי אֲחֵרִים, וּבִלְבַד שֶׁיְּהֵא הַכֶּסֶף מִשֶּׁל אֲחֵרִים:</span>

<span dir="rtl">כלומר, עבד עברי הוא זמני, אלא אם כן רוצה בעבדות, עבד
"כנעני" (כלומר לא יהודי) נקנה ונמכר, אך יכול להשתחרר אם נמצא הכסף
לפדיונו.</span>

<u><span dir="rtl">משנה מסכת ברכות פרק ג</span></u>

<span dir="rtl">נָשִׁים וַעֲבָדִים וּקְטַנִּים פְּטוּרִין מִקְּרִיאַת שְׁמַע וּמִן הַתְּפִלִּין, וְחַיָּבִין
בַּתְּפִלָּה וּבַמְּזוּזָה וּבְבִרְכַּת הַמָּזוֹן:</span>

<u><span dir="rtl">תלמוד בבלי מסכת גיטין דף ט/א</span></u>

<span dir="rtl">משנה. המביא גט ממדינת הים ואינו יכול לומר בפ"נ ובפ"נ, אם
יש עליו עדים יתקיים בחותמיו. אחד גיטי נשים ואחד שחרורי עבדים שוו למוליך
ולמביא. וזו אחת מן הדרכים ששוו גיטי נשים לשחרורי עבדים.</span>

<span dir="rtl">והנה מלאכות השפחות, שהן מלאכות האשה הענייה...</span>

<u><span dir="rtl">ירושלמי כתובות פרק ה הלכה ו</span></u>

<span dir="rtl">משנה אילו מלאכות שהאשה עושה לבעלה: טוחנת, ואופה, ומכבסת,
ומבשלת, ומיניקה את בנה, ומצעת המיטה, ועושה בצמר.</span>

<span dir="rtl">הכניסה לו שפחה אחת לא טוחנת ולא אופה ולא מכבסת.</span>

<span dir="rtl">שתים אינה מבשלת ולא מיניקה את בנה.</span>

<span dir="rtl">שלש אינה מצעת את המטה.</span>

<span dir="rtl">ארבע יושבת בקתידרא.</span>

<span dir="rtl">רבי אליעזר אומר אפילו הכניסה לו מאה שפחות כופה לעשות
בצמר, שהבטלה מביאה לידי זימה. רבן שמעון בן גמליאל אומר אף המדיר את אשתו
מלעשות מלאכה יוציא ויתן כתובה, שהבטלה מביאה לידי שיעמום:‏</span>

<span dir="rtl">.....</span>

<span dir="rtl">אמר רבי בון על ידי שהדברים הללו של ביזיון לפיכך תלו אותן
בשפחה.</span>

<u><span dir="rtl">מדרש רבה דברים - פרשה ז פסקה יב</span></u>

<span dir="rtl">אמר רשב"י בנוהג שבעולם אדם אם יש לו בן נותנו לשפחה
שתניקהו. ואם אין לו שפחה נותנו למניקה וכמה היא מניקה אותו ב' וג'
שנים.</span>

<span dir="rtl">והנה העסקים...</span>

<u><span dir="rtl">תוספתא מסכת בבא בתרא פרק ד</span></u>

<span dir="rtl">המוכר שפחה לחבירו מכר כלים שעליה, אפילו הן מאה. אבל לא
מכר לא את השירים ולא את הנזמים ולא את הטבעות ולא את הקטלאות
שבצוארה.</span>

<span dir="rtl">ואם אמר לו .... שפחה מעוברת אני מוכר לך, פרה מעוברת אני
מוכר לך, מכר את הולד. שפחה מיניקה אני מוכר לך, פרה מיניקה אני מוכר לך,
לא מכר את הולד.</span>

<span dir="rtl">המוכר שפחה לחבירו על מנת שיש בה מומין, א"ל שפחה זו חולה
היא, שוטה היא, נכפית היא, שעמומית היא, והיה בה מום אחר וסנפו בין המומין
ה"ז מקח טעות ....</span>

<u><span dir="rtl">משנה מסכת בבא קמא פרק ח</span></u>

1)  <span dir="rtl">הַחוֹבֵל בַּחֲבֵירוֹ חַיָּב עָלָיו מִשּׁוּם חֲמִשָּׁה דְבָרִים, בְּנֶזֶק, בְּצַעַר,
    בְּרִפּוּי, בְּשֶׁבֶת, וּבְבוֹשֶׁת</span>

> <span dir="rtl">......</span>
>
> <span dir="rtl">הַחוֹבֵל בְּעֶבֶד עִבְרִי, חַיָּב בְּכֻלָּן חוּץ מִן הַשֶּׁבֶת, בִּזְמַן שֶׁהוּא שֶׁלּוֹ.
> הַחוֹבֵל בְּעֶבֶד כְּנַעֲנִי שֶׁל אֲחֵרִים, חַיָּב בְּכֻלָּן. רַבִּי יְהוּדָה אוֹמֵר, אֵין לַעֲבָדִים
> בּוֹשֶׁת:</span>
>
> <span dir="rtl">.....</span>
>
> <span dir="rtl">וְהַחוֹבֵל בְּעֶבֶד כְּנַעֲנִי שֶׁלּוֹ, פָּטוּר מִכֻּלָּן:</span>

<span dir="rtl">ואפילו מנהגי אבלות מבחינים בין עבד לשאינו עבד ...</span>

<u><span dir="rtl">תלמוד בבלי מסכת ברכות דף טז/ב</span></u>

<span dir="rtl">תנו רבנן. עבדים ושפחות אין עומדין עליהם בשורה, ואין
אומרים עליהם ברכת אבלים, ותנחומי אבלים.</span>

<span dir="rtl">מעשה ומתה שפחתו של רבי אליעזר. נכנסו תלמידיו לנחמו. כיון
שראה אותם עלה לעלייה ועלו אחריו, נכנס לאנפילון נכנסו אחריו, נכנס לטרקלין
נכנסו אחריו. אמר להם: כמדומה אני שאתם נכוים בפושרים עכשיו אי אתם נכוים
אפילו בחמי חמין. לא כך שניתי לכם? עבדים ושפחות אין עומדין עליהם בשורה,
ואין אומרים עליהם ברכת אבלים ולא תנחומי אבלים, אלא מה אומרים עליהם? כשם
שאומרים לו לאדם על שורו ועל חמורו שמתו, המקום ימלא לך חסרונך, כך אומרים
לו על עבדו ועל שפחתו, המקום ימלא לך חסרונך.</span>

<span dir="rtl">ובכל זאת...</span>

<u><span dir="rtl">תלמוד בבלי מסכת קידושין דף כ/א</span></u>

<span dir="rtl">דתניא. כי טוב לו עמך. עמך במאכל ועמך במשתה. שלא תהא אתה
אוכל פת נקיה והוא אוכל פת קיבר, אתה שותה יין ישן והוא שותה יין חדש, אתה
ישן על גבי מוכים והוא ישן על גבי התבן. מכאן אמרו כל הקונה עבד עברי כקונה
אדון לעצמו.</span>

<span dir="rtl">בנו של עבד, או בנה של שפחה, שייך לאדון כעבד, ממש כמו
הבהמה.</span>

<u><span dir="rtl">מדרש רבה קהלת - פרשה ז פסקה לה</span></u>

<span dir="rtl">בנך הבא מישראלית קרוי בנך ואין בנך הבא מן הגויה ומן
**השפחה** קרוי בנך אלא בנה.</span>

<span dir="rtl">יש ויכוח בתלמוד בעניין מילת העבד, ולמעשה, בעניין
גיורו:</span>

<span dir="rtl"><u>תלמוד בבלי מסכת יבמות דף מח/א</u></span>

<span dir="rtl">אמר רבא .... עבד איש אתה מל בעל כרחו, ואי אתה מל בן איש
בעל כרחו. ורבנן, אמר עולא, כשם שאי אתה מל בן איש בעל כרחו כך אי אתה מל
עבד איש בעל כרחו.</span>

<span dir="rtl"><u>תלמוד בבלי מסכת יבמות דף מח/ב</u></span>

<span dir="rtl">תנו רבנן מקיימין עבדים שאינם מלין דברי רבי ישמעאל רבי
עקיבא אומר אין מקיימין</span>

<span dir="rtl">\[מקיימין, כלומר, מחזיקים בעבדותם\]</span>

<span dir="rtl">......</span>

<span dir="rtl">אמר רבי יהושע בן לוי הלוקח עבד מן העובד כוכבים ולא רצה
למול מגלגל עמו עד י"ב חדש לא מל חוזר ומוכרו לעובדי כוכבים.</span>

<span dir="rtl">וזו העמדה שהתקבלה בדרך כלל.</span>

<span dir="rtl">הנה שאלה מעניינת ותשובתו של נחשון בן צמח גאון, ראש ישיבת
סורא, קרוב לשנת 900.</span>

<span dir="rtl"><u>תשובות הגאונים שערי צדק - חלק שלישי - שער שישי -
תשובה כז</u></span>

<span dir="rtl">רב נחשון זצ"ל. וששאלתם: רגילין במקומינו לקנות עבדים בזול
ואין להם סחורה כמותה, מהו למכרן לאלתר, שאין עומדין בדין ישראל כלל אלא
אחד ממאה, ויש לנו בהן ריוח הרבה....</span>

<span dir="rtl">תשובה:</span>

<span dir="rtl">כיון שאין מקבלין עליהן מצוות מותר למוכרן לגויים. שכשאמרו
חכמים אסור למכור עבדים של ישראל לגוים - בעבדים שקבלו עליהן מצות, אבל
הללו שאין מקבלין מצות מותר. עד הנה.‏</span>

<span dir="rtl">וכאן אפשר להעיר גם על שאלת "מקצוע המסחר בעבדים", שיש
אומרים שהיה נפוץ אצל יהודים בימי הביניים המוקדמים, ויש המתנגדים לדעה זו.
אבל כאן אנו קוראים "יש לנו בהן ריוח הרבה".</span>

<span dir="rtl">אין זה אומר, כמובן, שום דבר על היקף התופעה. מה שברור
מכאן, שהגאון מרשה למכור לגויים כל עבד שאינו מתגייר. ויש סיבות טובות לעבד
להתגייר...</span>

<span dir="rtl">אצל "הראשונים" המצב ברור, כל עבד "כנעני", נימול (אם הוא
מסכים) מקיים מצוות חלקיות (כאישה), וכשהוא משתחרר, הוא יהודי לכל
דבר!</span>

<span dir="rtl"><u>רמב"ם יד החזקה הלכות איסורי ביאה פרק יד</u></span>

<span dir="rtl">(ט) העבד הנלקח מן העכו"ם אין אומרין לו מה ראית שבאת
\[כמו שאומרים לגר\] אלא אומרים לו רצונך שתכנס לכלל עבדי ישראל, ותהיה מן
הכשרים, או לא?</span>

<span dir="rtl">אם רצה מודיעין לו עיקרי הדת ומקצת מצות קלות וחמורות
ועונשן ושכרן, כמו שמודיעין את הגר, ומטבילין אותו כגר, ומודיעין אותו
כשהוא במים.</span>

<span dir="rtl">ואם לא רצה לקבל מגלגלין עליו כל שנים עשר חדש, ומוכרו
לעכו"ם ואסור לקיימו יותר.</span>

<span dir="rtl">הרמב"ם מזהיר גם מהתעללות בעבדים.</span>

<span dir="rtl"><u>רמב"ם יד החזקה הלכות עבדים פרק ט</u></span>

<span dir="rtl">(ח) מותר לעבוד בעבד כנעני בפרך. ואע"פ שהדין כך, מדת
חסידות ודרכי חכמה שיהיה אדם רחמן ורודף צדק ולא יכביד עולו על עבדו, ולא
יצר לו, ויאכילהו וישקהו מכל מאכל ומכל משתה. חכמים הראשונים היו נותנין
לעבד מכל תבשיל ותבשיל שהיו אוכלין, ומקדימין מזון הבהמות והעבדים לסעודת
עצמן. הרי הוא אומר כעיני עבדים אל יד אדוניהם כעיני שפחה אל יד
גבירתה.</span>

<span dir="rtl">לא יבזהו ביד ולא בדברים. לעבדות מסרן הכתוב לא לבושה. ולא
ירבה עליו צעקה וכעס אלא ידבר עמו בנחת וישמע טענותיו..... וכל המרחם
מרחמין עליו שנאמר ונתן לך רחמים ורחמך והרבך:</span>

<span dir="rtl">במאה ה-16 השולחן ערוך קובע במפורש.</span>

<u><span dir="rtl">שו"ע יו"ד סימן רסז</span></u>

<span dir="rtl">סימן רסז - הלוקח עבד כנעני אסור לקיימו ערל, וטבילתו
וברכתו ומילתו וכל דיני עבד ושפחה</span>:

<span dir="rtl">מצות עשה על הרב למול עבדיו. עבר הרב ולא מלו, מצוה על בית
דין למולו. אחד עבד שנולד בבית ישראל ואחד שקנאו מהעובד כוכבים, חייב
למולו. ואינם נימולים אלא ביום. ויליד בית נימול לח', ומקנת כסף נימול ביום
שנלקח.</span>

<u><span dir="rtl">שו"ע יו"ד סימן רסז</span></u>

<span dir="rtl">לקח עבד גדול מהעובד כוכבים, ולא רצה העבד לימול, מגלגל
עמו כל י"ב חדש. יתר על כן, אסור לקיימו כשהוא ערל, אלא חוזר ומוכרו לעובד
כוכבים:</span>

<span dir="rtl">וחשובה לא פחות ההלכה, שכאשר העבד משתחרר, הרי הוא יהודי
(גר) לכל דבר!</span>

<span dir="rtl">להלן מאמר רציני שנכתב לפני למעלה משמונים שנה החוקר את
העבדות בעם ישראל.</span>

<u><span dir="rtl">מתוך: "עבדים וסחר-עבדים אצל היהודים בימי הבינים (עפ"י
המקורות העבריים)", שמחה אסף, "ציון" 1939 מ</span>
JSTOR<span dir="rtl">.</span></u>

<span dir="rtl">ציטוט של שאלה שנשאלו רב שרירא ורב האי גאון (בערך שנת
1000) מיהודי תלמסאן, מרוקו.</span>

<span dir="rtl">"מקומות שאין היהודים מוצאים שפחות לקנות אלא מצריות,
והגוים מותר להם בדינם להניח את היהודים לקנות עבדים, אבל חוץ מהן \[כלומר
מהמצריות\], אינם מניחים את היהודים לקנות אלא בסתר ובסכנה, יש מהן מי
שמתגייר לאלתר ויש מהן מי שמתגייר לאחר זמן..... ורובם כך אינן חוזרין
\[כלומר, לא מוכנות להתגייר\] ... וישראל השרויין באותן המקומות נצרכים להן
ביותר, וכל מי שאין לו שפחה הוא בצער גדול ויצרכו בניו או אשתו להביא מים
על כתפיהם מן המעינות, וכיבוס בגדים, ולצאת לפורני \[תנור אפייה משותף
ליהודים וגויים\] עם שפחות גויות ופרוצות. ואינם מוצאין חוץ מאלו
השפחות.</span>

<span dir="rtl">ואם מעכבין עליהן אדוניהן ויַתנו עליהן כשהן עמם שלא יצאו
מחציריהם לא בשבת ולא ביום טוב... ומקבלין על נפשם... ויש רשות להשתעבד בהן
או לא?"</span>

<span dir="rtl">והתשובה, שיש חובה למול את העבדים "אבל לגייר את העבד ואת
השפחה אין עלינו..." והם רק מזהירים מעבדים ושפחות שמגלים "סוד ישראל"
למבקשי נפשם, כלומר מסייעים לפריצה לבית או משהו כזה.</span>

<span dir="rtl">יש גם שאלה אם מותר להחזיק עבד גוי, ולא לגייר אותו, כדי
שאפשר יהיה למוכרו לגוי אחר כך, והתשובה שלילית ביותר. חייבים לגייר אותו,
ואם למכור אותו, אז רק ליהודי.</span>

<span dir="rtl">לגבי שפחות, מספיקה הייתה טבילה, והיו מקרים של הטבלה
בכוח, והמטרה, שהיא תוכל לעסוק בבישול ולגעת ביין, ותשובת הגאון שר שלום
(בערך 850):</span>

<span dir="rtl">"שפחה גויה שיודעת בטיב עבודה זרה של נצריים והטבילה אדונה
בעל כרחה... הרי היא כעבד כשר, ואין עושה יין נסך \[כלומר לא פוגעת בכשרות
היין\] ואופה ומבשלת... ואם תאמר מפני שהטבילה בעל כרחה? – אין טבילה בעל
כרחה פוסלת אלא ביפת תאר".</span>

<span dir="rtl">גאון אחר מתנגד "היא כנצרייה לכל דבריה, בעשיית יין נסך
ובתבשיל, ולא תועיל טבילתה בעל כרחה שום דבר".</span>

<span dir="rtl">עבד שגוייר, אסור למוכרו לגויים, אבל יש גאונים שמתירים,
אם העבד או השפחה אינם מקיימים את המצוות בפועל.</span>

<span dir="rtl">העבדים היו עושים כל עבודה בבית, וגם בעסקים (חנויות
למשל). למעשה, בדומה לשכירים היום.</span>

<span dir="rtl">ויש מקרים שהיחסים "טובים מדי" בעיני הגאונים:</span>

<span dir="rtl">"ראובן שהיה לו עבד ושפחה, והולידו בן. עמד ראובן ונטל את
הבן והכניסו לבית הספר וקרא תורה ונביאים..." והאדון מת, ומשחררים את העבד
ומשאירים בידו חלק מהממון של אדונו...</span>

<span dir="rtl">אבל הגאון מחווה את דעתו שלא נכון עשה ראובן שלימד את בן
עבדו תורה. ומסתמך על</span>

<span dir="rtl"><u>תלמוד בבלי מסכת כתובות דף כח/א</u></span>

<span dir="rtl">דאמר ר' יהושע בן לוי אסור לאדם שילמד את עבדו
תורה.</span>

<span dir="rtl">כמובן ששאלות רבות נשאלות בקשר לשפחות. לכאורה נקנות או
אפילו מובאות על ידי האשה בנישואין, אך בפועל היו הרבה פעמים יחסי מין בין
האדון לשפחה.</span>

<span dir="rtl">בשאלה שנשאל ר' נטורנאי גאון מופיע הפסקה:</span>

<span dir="rtl">"שהרבו אנשים ממקומות לקנות שפחות יפות מראה, והם אומרים
כי הם קונין אותם לעבדות וחושדין אותם שהם קונין אותם לדבר אחר – אם ראוי
להניחם על החשד. ואם יש מי שאומר על שפחתו: כבר שחררתיה, והיא אצלי כמו
פלגש, אם נהיה שומעין לו אם נחקור על הדבר עד שיוציא גט שחרור שכתב לה,
ויביא ראיה שקדשה...."</span>

<span dir="rtl">ובפסק דין שפסק נטורנאי גאון מופיע:</span>

<span dir="rtl">"בר ישראל שנתפש עם שפחתו לשם זנות... שמוציאין אותה ממנו
ומוכרין אותה, ומפזרין דמיה לעניי ישראל, ומלקין אותו ומגלחין שערו ומנדין
אותו שלושים יום".</span>

<span dir="rtl">אך מעשים כאלה בשפחות, ובעיות שנוצרו עם בניהן שנחשבים
לעבדים, בלא להתחשב באבותיהם היו תמיד.</span>

<span dir="rtl">במצרים הכניסו לשטר הכתובה התחייבות מפורשת מצד הבעל, שלא
ישהה אצלו בבית אמה השנואה על האשה ושלא יקח עליה אשר אחרת, ואם יעשה כן
הוא חייב לתת לה גט ולתת לה את כל הכתובה.</span>

<span dir="rtl">שטרי מכירה של עבדים, ושטרי שחרור שלהם מצויים יחד עם כל
השטרות של חיי יום יום. נמצאים בספרי שטרות של הגאונים, בספרד, בדרום צרפת,
בתורכיה.</span>

<span dir="rtl">נפוץ היה מנהג לשחרר עבדים ושפחות בשעת מיתה של
האדון.</span>

<span dir="rtl">בגניזה מצויים שטרי מכירה של עבדים. למשל, בשנת 1217 נכתב
שטר מכירת שפחה בבית דינו של אברהם בן הרמב"ם.</span>

<span dir="rtl">וכן מצוי שטר שחרור שפחה שנכתב בירושלים בבית דינו של
הגאון דניאל בן עזריה ב 1057.</span>

<span dir="rtl">באיטליה, ר' קלונימוס מלוקה בשנת 1000 בערך פוסק "אפילו על
עבדים כשרים שמשמרים את האמונה אומרים קדיש".</span>

<span dir="rtl">וכן מופיע בספרות "כתב תלמיד אחד לפני רש"י: ראיתי בני אדם
שנהגו לחלק מתנות פורים לעבדים ולשפחות העובדים בבית ישראל... וזה הנותן
לעבדים ולשפחות גוזל את האביונים".</span>

<span dir="rtl">מעט ידוע על העבדים באשכנז, אבל נכתב בתיאור הטבח
בוורמייזא במסע הצלב הראשון: "וגם עבדים משוחריים ושפחות נהרגו עמהם על
קידוש השם".</span>

<span dir="rtl">וכן מצויה שאלה של ר' יצחק מוינה, במאה ה-13, שנשלחה לחכם
האיטלקי ר' ישעיה מטראני ועוסקת בשטר שחרור לשפחה בשם אברוש **בת אברהם**
אבינו. כלומר שהיא גויירה.</span>

<span dir="rtl">מספרד של ימי הביניים יש מסמכים רבים, כגון:</span>

<span dir="rtl">אלמנה שנותנת שפחה במתנה לחתנה, שטרות שחרור בתנאים שונים,
שאלה בדבר התבשיל שמבשלות שפחות, וגם הרמב"ן משיב בעניין "השפחות הללו
הקנויות לנו" אם מותר להן לבשל.</span>

<span dir="rtl">אחרי שעברו צרות גדולות על קהילת טולידה, החליטו על מעשים
של חזרה בתשובה, והקפידו על נושא היחסים עם השפחות:</span>

<span dir="rtl">טודרוס בן רבי יוסף הלוי מתלונן "שבעוונותינו הרבים כמה
בנים ילדו שפחות מישראל" ו"על הנין הישמעאליות שנוהגים בהן מנהג
הפקר".</span>

<span dir="rtl">לאחר גירוש ספרד, עולה עניין העבדות באימפריה העות'מנית.
שם אסור היה ליהודי להחזיק עבד מוסלמי, אולם המלחמות הרבות הביאו לסחר
עבדים משגשג. שווקים לממכר עבדים היו בקושטא, סלוניקי, איזמיר ועוד.
בתקופות שונות נאסר על היהודים להחזיק עבדים ושפחות בכלל, היו כל מיני
התחכמויות של "שכירים לכמה שנים". אך ר' משה מטראני, מצפת \[המאה ה-16\],
כותב:</span>

<span dir="rtl">"שנותן המלך יר"ה רשות לעבדיו, לכל מי שיִשָבֶה במלחמה ערלים
מאויביו, שיהיה הוא משעבד בהם וימכור מהם שירצה... וחקרתי מאנשים ידועים
שהעידו שהביאו שם משבויים גיפרי הערלים, וקנו היהודים מהם אנשים ונשים וטף
בשוק המלך בפירסום.... ואירע כי שפחה אחת קבלה אל אדוניה ששכב עמה, וקמו
מערלים יושבים המדינה והלכו לשופט, והשופט אמר כי גופה היה קנוי לו, ולא
היה לו עונש כלל, ומשום לזות שפתים הוציא אותה לשוק ומכרה...</span>

<span dir="rtl">כמה מהאנוסים שברחו מספרד ופורטוגל הביאו עמם עבדים
ושפחות. ואשה זקנה שמעידה על שפחה שהגיעה, מספרת גם "כי היה לה בלישבונה
\[ליסבון\] אח אחד שהיה עושה סחורה והיה קונה עבדים ושפחות מאת סוחרים באים
מארץ מרחק והחליף עמהם בסחורה אחרת, ולפעמים היו לו שלושים וארבעים מאלו
העבדים או השפחות".</span>

<span dir="rtl">מנוסע צרפתי לא יהודי בשם פייר בֶּלון שביקר בקושטא ב 1547,
ניתן ללמוד, שיש יהודים שיש להם עבדים נוצרים, שמעבידים אותם בעבודות שונות
ביום השבת, כגון בבית הדפוס בעיר, או במסחר. ויש ויכוח בין היהודים על
ההיתר לעשות זאת, וכן על ההיתר לשכב עם שפחות נוצריות.</span>

<span dir="rtl">ולבסוף הוא מדגיש את עניין הדאגה של היהודים לשבויים
יהודים, כלומר, פדיון שבויים.</span>

<span dir="rtl">מכירת העבדים נעשתה במקום מיוחד בשוק, וגם על ידי סרסורים
שהיו מוליכים עבד או שפחה מבית לבית להראותם. המוכר היה מוסר ללקוח "כתב
המכס של השפחות הנקרא בלשונם פיג'יק".</span>

<span dir="rtl">יש גם מסמך המעיד על הסכם בין הסולטן מוחמד הרביעי, והקיסר
האשכנזי העומד מולו, שכל צד יכול לחטוף עבדים מהצד השני... "ושני המלכים
היו כמחרישים".</span>

<span dir="rtl">(יש מנהיגים גרועים אפילו משלנו...)</span>

<span dir="rtl">היחס לעבדים היה טוב בדרך כלל, היו שחרורים רבים,
והמשוחררים היו ליהודים גמורים. לא פעם האדונים היו משתדלים להשיא את
שפחותיהם המשוחררות ליהודים, ונותנים להם נדוניה. או מתחתנים איתן
בעצמם.</span>

<span dir="rtl">בן השפחה הוא עבד. יש תעודה על יהודי שנסע לאמסטרדם, שם
העבדות כבר הייתה אסורה, ולכן השאיל את שפחתו ליהודי אחר. אחרי שנתיים חזר,
ומצא שהיא ילדה בן. לטענת המארח, האב הוא אחד מעבדיו. היה ויכוח למי שייך
הבן כעבד...</span>

<span dir="rtl">אפילו במאה ה-19 ניתן למצוא בעלי עבדים יהודים, אם כי
בודדים.</span>

<span dir="rtl">ב 1872 כתב יהודי ירושלמי, אליהו שלמה פנחס בן רבי יהודה,
גט שחרור לעבדו.</span>

<span dir="rtl"><u>עד כאן, ממאמרו של שמחה אסף.</u></span>

<span dir="rtl">ומה בימינו?</span>

<span dir="rtl">מבחינת ההלכה, קיימות כמה בעיות.</span>

<span dir="rtl">ראשית, מצוות גיור העבד, מכניסה גרים, בקלות, וכמעט בעל
כרחם (או בפיתוי משמעותי מאוד).</span>

<span dir="rtl">נשים לב, כמה קל להכניס גרים דרך עבדות לישראל. אם היה
מותר לקנות עבדים, הרי לאחר מילה, היינו קונים באגורה אחת, 100 אלף מהרוצים
להתגייר, "מודיעים להם עיקרי הדת ומקצת מצוות", מטבילים אותם, משחררים
אותם, והם היו יהודים לכל דבר, על דעת חכמי ישראל...</span>

<span dir="rtl">אך זוהי בעייה טכנית, שנפתרה על ידי איסור העבדות, והרבנים
חופשיים לגייר כדרכם...</span>

<span dir="rtl">אך איסור העבדות מהווה גם בעייה עקרונית.</span>

<span dir="rtl">לכאורה "התורה" היא נצחית, ולכן חוקיה חייבים להיות טובים
גם היום. אבל, כמובן שאין רב שיציע לנו להיות עבדים או להעסיק עבדים (קל
וחומר לסחור בעבדים).</span>

<span dir="rtl">כלומר, במקרה זה ההלכה הסתגלה למציאות שנכפתה עליה על ידי
החקיקה החילונית במדינות המודרניות, חקיקה (שבנושא זה) נוגדת את
ההלכה.</span>

<span dir="rtl">בשונה ממצוות הקרבנות, וחלק מהמצוות התלויות בארץ, שניתן
לתרץ את ביטולן על ידי חורבן בית המקדש, ולקוות לחזרתן לאחר בנינו, ואפילו
בשונה מחוקי ענישה שונים, שחלק מהרבנים חולמים לקיימם במדינת הלכה (למשל,
סקילה של מחללי שבת), לא נראה שיש רב שרוצה להחזיר את העבדות, ואפילו זו
האנושית יחסית, של התורה. או, אולי יש כזה שבאמת רוצה במדינת ההלכה לקנות
עבדים גויים? לקחת בשבי במלחמה?</span>

<span dir="rtl">יש טענות צודקות, שאנשים רבים חיים בעולם בתנאים גרועים
בהרבה מהעבדים שנרכשו על ידי יהודים בכל הדורות. אבל טענה זו משמשת בתשובות
רבנים רק כהצדקה בדיעבד, ולא כהצעה ליישום.</span>

<span dir="rtl">אבל האם התורה נצחית?</span>

<span dir="rtl">קטע מאתר "ישיבה", הרב חגי לודין:</span>

<span dir="rtl">עניינו של מוסד העבדות במתכונתו התורנית הינו לשמש כמסגרת
תיקון הדרגתית לבני אדם אשר אינם בשלים עדיין לחיים עצמאיים (מעין פרויקט
'שיקום אסירים' של זמננו). ביטולן הנמהר של כל מסגרות השליטה של אדם על
רעהו ואומה על זולתה בשם תביעת 'החופש' נתן אמנם לתרבות המודרנית תחושת
סיפוק מוסרית של דאגה לזכויות אדם; עם זאת, בחשבון ארוך טווח גרמה 'דעה
כוזבת' זו - המגיעה מ'שאיפה נפרזה' לחסד חסר גבולות - לנזק חברתי בהעניקה
חופש (שתורגם להפקרות) לבני אדם הזקוקים לפי שעה למסגרת חיצונית לניהול
חייהם היומיומיים</span>.<span dir="rtl">... וכו'</span>

<span dir="rtl">וזוהי כמובן, תפיסה שיש בה אידיאליזציה של העבר, ובוודאי
של החוק ההלכתי... או ניסיון של הצדקת ההלכה. הרי באמת, העבדים לא היו אלו
שזקוקים ל"שיקום אסירים", אלא עניים יהודים שלא שילמו חובם והם הופכים
עבדים למספר שנים, או שבויים גויים, או חטופים על ידי פיראטים וכד', שהם
עבדים לעולם.</span>

<span dir="rtl">אבל, מכיון שאין ספק שגם הרב הנכבד אינו רוצה להחזיר את
העבדות לא כדאי להתווכח איתו.</span>

<span dir="rtl">יש גם רבנים יותר ריאליסטים, שהם רק צריכים להודות, שההלכה
היא הלכה לזמנה:</span>

<span dir="rtl"><u>הרב מאיר צוקרמן באתר "כיפה":</u></span>

<span dir="rtl">אבל, החברה האנושית התפתחה, וברוך ה', היום אנחנו לא
מסוגלים, בעולם החופשי, לקבל את המושג "עבדות". ואכן- מכיוון שאין היום
מושג של "עבדות", הרי דיני עבד כנעני שכתובים בתורה, אינם "שמישים" היום.
כמו דינים נוספים, כמו, לדוגמה: "לא תחרוש בשור ובחמור יחדיו". מי חורש
היום בשור או בחמור? **ההלכה הזו, מגיבה למצב קיים, וקובעת את כללי המשחק
בתנאים החברתיים שקיימים בסיטואציה מסויימת**</span>**.**

<span dir="rtl">אז לא נחזור לעבדות גם במדינת הלכה. הרב צודק, רק שהשינוי
נכפה על ההלכה ולא בא ממנה.</span>

<span dir="rtl">בעיה תיאורטית נוספת שיוצרת ההיסטוריה ההלכתית של העבדות,
היא בעיית "מיהו יהודי".</span>

<span dir="rtl">גיור דרך עבדות, מעמיד בצורה מגוחכת את ההגדרה של "מיהו
יהודי", כמי שנולד לאם יהודיה או גויר כהלכה. שהרי ברור שאלפים רבים של
גויים, עבדים ושפחות, הצטרפו ליהדות בטקס מינימלי, כדי להשיג תנאי מחייה
טובים יותר ולהשתחרר מעבדותם (כעבד יהודי...), ולא להמשיך להימכר בשווקי
העבדים. זה גם מסביר את המראה החיצוני של היהודי, הדומה בדרך כלל
לסביבתו.</span>

<span dir="rtl">מן הסתם הם חלק מאבותינו ומאמהותינו... ותמיד אפשר לחשוב
שאפילו הרב הראשי, הוא לא יהודי כשר לפי ההלכה היום, וקרוב לוודאי שאינו
דווקא מצאצאיו של אברהם אבינו...</span>
