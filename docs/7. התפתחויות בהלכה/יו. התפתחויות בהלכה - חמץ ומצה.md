<span dir="rtl"><u>התפתחויות בהלכה – חמץ ומצה</u></span>

<span dir="rtl">הלכות חמץ ומצה, שייכות לאותה משפחה של הלכות, שתחילתן
מעורפלת ביותר, כמעט הצהרה בלבד, אבל הן הולכות ומסתבכות במשך הדורות, עד
שהדרישות שלהן הופכות, למעשה, לכמעט בלתי אפשריות לקיום.</span>

<span dir="rtl">דומה להלכות שבת והלכות כשרות בכלל. בלשון חכמים "הררים
התלויים בשערה".</span>

<span dir="rtl">כמו בלא מעט הלכות, ואולי יותר, הבעיה מתחילה
בהגדרה.</span>

<span dir="rtl">אם תשאלו אדם דתי, מהו "חמץ", הוא עלול להסתבך בהגדרה, ואם
נשאל רב, נקבל הרצאה.</span>

<span dir="rtl">אבל, במקרה זה הכל מתחיל באמת מסיפור יציאת מצרים:</span>

<span dir="rtl"><u>ספר שמות פרק יב</u></span>

<span dir="rtl">(לט) וַיֹּאפוּ אֶת הַבָּצֵק אֲשֶׁר הוֹצִיאוּ מִמִּצְרַיִם עֻגֹת מַצּוֹת **כִּי לֹא
חָמֵץ כִּי גֹרְשׁוּ מִמִּצְרַיִם וְלֹא יָכְלוּ לְהִתְמַהְמֵהַּ** וְגַם צֵדָה לֹא עָשׂוּ לָהֶם:</span>

<span dir="rtl">ועוד קודם:</span>

<span dir="rtl"><u>ספר שמות פרק יב</u></span>

<span dir="rtl">(טו) שִׁבְעַת יָמִים מַצּוֹת תֹּאכֵלוּ אַךְ בַּיּוֹם הָרִאשׁוֹן **תַּשְׁבִּיתוּ שְּׂאֹר
מִבָּתֵּיכֶם** כִּי כָּל אֹכֵל חָמֵץ וְנִכְרְתָה הַנֶּפֶשׁ הַהִוא מִיִּשְׂרָאֵל מִיּוֹם הָרִאשֹׁן עַד יוֹם
הַשְּׁבִעִי:</span>

<span dir="rtl">ברור שהחמץ קשור ב"שאור", ומנוגד למַצוֹת. הנה גם בספר
דברים:</span>

<span dir="rtl">ספר דברים פרק טז</span>

<span dir="rtl">(ב) וְזָבַחְתָּ פֶּסַח לַיהֹוָה אֱלֹהֶיךָ צֹאן וּבָקָר בַּמָּקוֹם אֲשֶׁר יִבְחַר יְהֹוָה
לְשַׁכֵּן שְׁמוֹ שָׁם:</span>

<span dir="rtl">(ג) לֹא תֹאכַל עָלָיו חָמֵץ שִׁבְעַת יָמִים תֹּאכַל עָלָיו **מַצּוֹת לֶחֶם
עֹנִי** **כִּי בְחִפָּזוֹן יָצָאתָ מֵאֶרֶץ מִצְרַיִם** לְמַעַן תִּזְכֹּר אֶת יוֹם צֵאתְךָ מֵאֶרֶץ מִצְרַיִם כֹּל
יְמֵי חַיֶּיךָ:</span>

<span dir="rtl">(ד) וְלֹא יֵרָאֶה לְךָ שְׂאֹר בְּכָל גְּבֻלְךָ שִׁבְעַת יָמִים וְלֹא יָלִין מִן הַבָּשָׂר
אֲשֶׁר תִּזְבַּח בָּעֶרֶב בַּיּוֹם הָרִאשׁוֹן לַבֹּקֶר:</span>

<span dir="rtl">מכאן אנחנו למדים גם שהמצות הוא לחם עוני (הא לחמא
עניא...), ושוב השאור שייך לחמץ.</span>

<span dir="rtl">ובגלל חוסר הזמן המצות מחליפות את החמץ.</span>

<span dir="rtl">למעשה, רק המדע המודרני יכול להגדיר את נושא החמץ במדויק,
ההבחנה לצורך הדתי בלתי אפשרית, מפני שהחימוץ הוא תהליך.</span>

<span dir="rtl">ונתחיל בביות בעלי החיים והצמחים על ידי האדם.</span>

<span dir="rtl">כאשר חושבים על ביות בעלי החיים, מייד עולים על הדעת
הכבשים, הפרות, החמורים והסוסים, וכמובן הכלבים והחתולים. ונזכור גם את
הדבורים.</span>

<span dir="rtl">אבל גם צמחים בויתו. כמו החיטה, השעורה, האורז, התירס, וגם
שאר ירקות ועצי פרי.</span>

<span dir="rtl">תהליך הביות הוא בחירה, ושיפור על ידי בחירה חוזרת. למעשה,
תהליך של אבולוציה מהירה.</span>

<span dir="rtl">בנוסף, האדם ביית גם מיקרואורגניזמים, כלומר חיידקים
ופטריות.</span>

<span dir="rtl">מבלי להיכנס לפירוט תהליכי התסיסה ממש, יש לכך מומחים
גדולים ממני, נזכיר רק שחיידקים ופטריות שותפים לייצור מזון בתחומים רבים:
בירה, יין ושיכר, גבינות, נקניקים, ירקות כבושים, ולענייננו, כמובן, לחם
ודברי מאפה.</span>

<span dir="rtl">במאמר להלן, יש מידע עממי למעוניינים:</span>

<https://telem.openu.ac.il/courses/c20237/food-g.htm>

<span dir="rtl">החיידקים והפטריות מפרקים רכיבי מזון קיימים (כמו סוכר
וחלבונים), ומייצרים אחרים, (כמו אלכוהול במשקאות). בתהליכים רבים נוצרים
גם גזים האחראים לתסיסה בבירה, למשל, ולהתפחת הבצק בדברי המאפה. כך
המיקרואוגרניזמים משפיעים גם על הטעם, וגם על המרקם.</span>

<span dir="rtl">כמובן, שיש לבחור את המיקרואורגניזמים המתאימים. בדרך כלל
הם מתים בתהליך בתוך החומצות או האלכוהול שהם עצמם מייצרים, אך ניתן לשמור
חלק מהם לפעם אחרת.</span>

<span dir="rtl">החלק ששומרים בבצק כדי להעבירו לבצק חדש, נקרא
"השאור".</span>

<span dir="rtl">היום מכנים את הפטריה השימושית ביותר בבצק בשם שמרים,
שכולם מכירים.</span>

<span dir="rtl">במשך אלפי שנים בויתו החיידקים והפטריות הטובים בניסוי
וטעייה, למרות שהתחילו להגדיר אותם רק במאתים וחמישים השנים האחרונות. את
אלו היוצרים רקבון זורקים, תמיד. אך החיידקים והפטריות הטובים והרעים
נמצאים בכל מקום, גם אם לא הכנסנו אותם בכוונה. (חיידקי הריקבון הם אלו
המקבלים אנרגיה מהחמצן באויר, ואילו המתסיסים הם אלו המקבלים את האנרגיה
מפירוק סוכר וחלבונים, אנארובים).</span>

<span dir="rtl">מיץ פירות יתסוס ויכיל אלכוהול, אפילו באמצעות החיידקים
שעל קליפות הפרי.</span>

<span dir="rtl">כמובן, שאז אין שליטה בטעם.</span>

<span dir="rtl">גם הבצק "יחמיץ" כלומר, יתסוס מבלי תוספת השמרים, לאיטו.
התנאי הוא הוספת המים לקמח. אבל השאור (נקרא היום גם מחמצת) יבטיח שנקבל את
אותו הלחם שקבלנו אתמול, ומהר יותר.</span>

<span dir="rtl">הצלחנו להגדיר מהו חמץ אבל לא נוכל, תיאורטית, להגדיר איך
נמנעים מהחמץ.</span>

<span dir="rtl">ולכן, איך מגדירים מצה?</span>

<span dir="rtl">ההגדרות הן המשימה של המשנה, בדרך כלל. מצוות התורה תמיד
עמומות, והמשנה מנסה לדייק ולכמת, ובמקרה זה זה כלל לא קל.</span>

<span dir="rtl">ראשית, הוגבל החמץ לחמישה מיני דגן, דווקא אלה המוגדרים
לחלה, שגם עולה על המזבח, ולגביהם המשנה מחוקקת:</span>

<span dir="rtl"><u>משנה מסכת חלה פרק א</u></span>

<span dir="rtl">(א) חֲמִשָּׁה דְבָרִים חַיָּבִין בַּחַלָּה, הַחִטִים וְהַשְׂעוֹרִים וְהַכֻּסְמִיּן וְשִׁבֹּלֶת
שׁוּעָל וְשִׁיפוֹן. הֲרֵי אֵלּוּ חַיָּבִין בַּחַלָּה, וּמִצְטָרְפִין זֶה עִם זֶה, וַאֲסוּרִין בֶּחָדָש מִלִּפְנֵי
הַפֶּסַח, וּמִלִּקְצוֹר מִלִּפְנֵי הָעֹמֶר. וְאִם הִשְׁרִישׁוּ קֹדֶם לָעֹמֶר, הָעֹמֶר מַתִּירָן. וְאִם לָאו,
אֲסוּרִין עַד שֶׁיָּבוֹא הָעֹמֶר הַבָּא:</span>

<span dir="rtl">(ב) הָאוֹכֵל מֵהֶם כַּזַּיִת מַצָּה בַּפֶּסַח, יָּצָא יְדֵי חוֹבָתוֹ. כַּזַּיִת חָמֵץ,
חַיָּב בַּהִכָּרֵת.</span>

<span dir="rtl">הפסוק הראשון מגדיר את חמשת מיני הדגן הרלוונטיים להלכה
בכלל (הלכות העומר, למשל, וגם הלכות הפסח), אך בפסוק השני אנחנו למדים
במילים ספורות, שהם אלה שהמצה עשויה מהם, והם אלה שהחמץ (האסור בפסח) גם
הוא עשוי מהם. לא המלפפון החמוץ. אבל גם לא האורז שהכירו חז"ל, או התירס
שלא הכירו, שמבחינה בוטנית שייכים לדגניים.</span>

<span dir="rtl">צריך להעיר עוד, שחוץ מהחיטה והשעורה, אין ביטחון מלא
שחז"ל התכוונו לאותם דגניים שאנחנו מכנים אותם היום בשמות הללו. אבל, שאלה
זו היא שאלה של חיים ומוות ונימלט ממנה.</span>

<span dir="rtl">מה שברור שאותם חמשת דגנים, שרק מהם אופים את המצה, הם אלה
שאסורים כחמץ.</span>

<span dir="rtl">ומכיוון, שגם מצה וגם חלה שהיא חמץ, בבסיסם הם קמח הדגן
מעורב עם מים... כיצד נמנע מהחמץ?</span>

<span dir="rtl">צריך להתפשר על הזמן, שבין יצירת הבצק ובין אפייתו.</span>

<span dir="rtl"><u>תלמוד בבלי מסכת פסחים דף מו/א</u></span>

<span dir="rtl">משנה. בצק החֵרֶש, אם יש כיוצא בו שהחמיץ – הרי זה
אסור:</span>

<span dir="rtl">\[כלומר, המשנה לא קובעת זמנים אך מזהירה שאם בצק מקביל,
שנעשה יחס החמיץ, גם בצק "חרש" שלא רואים עליו התפחה, חשוד
ופסול...\]</span>

<span dir="rtl">גמרא. אם אין שם כיוצא בו מהו? אמר רבי אבהו אמר רבי שמעון
בן לקיש, כדי שילך אדם ממגדל נוניא לטבריא מיל ונימא מיל הא קא משמע לן
דשיעורא דמיל כממגדל נוניא ועד טבריא.</span>

<span dir="rtl">בגמרא מנסים להגדיר את הזמן הבטוח. אין שעונים, צריך
להעריך... וקובעים זמן הליכה של מיל, ולשם ביטחון גם נותנים דוגמה למרחק
זה.</span>

<span dir="rtl">הדיוק אינו רב, אבל פוסקים מאוחרים נתלים בכך וקובעים: 18
דקות.</span>

<span dir="rtl"><u>רמב"ם יד החזקה הלכות חמץ ומצה פרק ה</u></span>

<span dir="rtl">(יג) כל זמן שאדם עוסק בבצק אפילו כל היום כולו אינו בא
לידי חמוץ ואם הגביה ידו והניחו ושהה הבצק עד שהגיע להשמיע הקול בזמן שאדם
מכה בידו עליו כבר החמיץ וישרף מיד. ואם אין קולו נשמע, אם שהה כדי שיהלך
אדם מיל כבר החמיץ וישרף מיד, וכן אם הכסיפו פניו כאדם שעמדו שערותיו הרי
זה אסור לאכלו, ואין חייבין עליו כרת.</span>

<span dir="rtl">והשולחן ערוך מדייק עוד יותר.</span>

<span dir="rtl"><u>שו"ע או"ח סימן תנט</u></span>

<span dir="rtl">(ב) לא יניחו העיסה בלא עסק ואפילו רגע אחד. וכל זמן
שמתעסקים בו, אפילו כל היום אינו מחמיץ; ואם הניחו בלא עסק שיעור מיל, הוי
חמץ. ושיעור מיל הוי רביעית שעה וחלק מעשרים מן השעה:</span>

<span dir="rtl">ומעניין שבזמן שנכתב השולחן ערוך, לא היו שעונים מספיק
מדויקים למדוד 18 דקות.</span>

<span dir="rtl">\[הערה:  
בדקתי ומצאתי מהיכן המספר המוזר הזה, שלא ניתן למדידה, למעשה, עד השימוש
בשעוני מטוטלת מאה שנה אחרי ה"שולחן ערוך".</span>

<span dir="rtl">העריכו החכמים שאדם הולך ביום, שהוא 12 שעות, עשר פרסאות.
הפרסה היא ארבעה מיל. ואכן אם נחלק 12 שעות ל 40 מילים, נגיע למספר המוזר
של 18 דקות "מהלך מיל", והערכת זמן החימוץ כמהלך מיל, כתובה
בתלמוד...\]</span>

<span dir="rtl">האם הבצק לא מחמיץ כאשר לשים אותו? האם ב 18 דקות ללא לישה
הוא עדיין לא מחמיץ?</span>

<span dir="rtl">הנה בימינו,</span>

<span dir="rtl"><u>הרב אביהוד שוורץ באתר "תורת עציון"</u></span>

<span dir="rtl">הלכה ידועה ומפורסמת היא, שמשך זמן אפיית המצה הוא לא יותר
מח"י רגעים - שמונה עשרה דקות. מקורה של הלכה זו בסוגייתנו (דף מ"ו עמוד
ב'). המשנה עוסקת ב"בצק החרש", היינו בצק שאין ידוע האם הספיק להחמיץ או
לא. הגמרא קובעת, שהדרך לברר את הגדרתו של החמץ היא לבדוק את משך הזמן שעבר
מנתינת הקמח אל המים ועד לאפיה</span>:

"<span dir="rtl">אמר רבי אבהו אמר רבי שמעון בן לקיש: כדי שילך אדם ממגדל
נוניא לטבריא, מיל</span>".

<span dir="rtl">מלבד ההיצמדות המלאכותית אל זמן החימוץ, כ"זמן הליכה של
מיל", שבאמת מקובלת עד היום נראה שהרב שוורץ טועה, וה-18 דקות הם מרגע סיום
הלישה עד האפייה.</span>

<span dir="rtl">מסתבר שהלישה משפיעה על הבצק בשתי דרכים:</span>

<span dir="rtl">האחת, שהיא מונעת את ההתנפחות, כי היא משחררת את הגז (פחמן
דו חמצני) הנפלט בתהליך החימוץ.</span>

<span dir="rtl">השנייה, שהיא מעכבת את תהליך החימוץ עצמו, מפני שהחיידקים
המחמיצים אינם פועלים בנוכחות חמצן (אנארובים), והלישה מכניסה חמצן לבצק.
"בהזדמנות זו" פועלים חיידקים אחרים (שהם דווקא חיידקי ריקבון) ולכן בסופו
של דבר, יש השפעה על הטעם.</span>

<span dir="rtl">ולכן דברי הרמב"ם, בעקבות התלמוד, הם דברי טעם...</span>

<span dir="rtl">ובכל זאת הרב אביהוד שוורץ צודק בכך, שהיום מקפידים על 18
דקות מתחילת התהליך של ערבוב הקמח במים, ולא מסוף הלישה. מה שבטוח
בטוח...</span>

<span dir="rtl">וכך נכתב גם באתר בית חב"ד:</span>

<span dir="rtl">ברוב המאפיות שבהן מכינים מצות כשרות לפסח בעבודת יד, 18
הדקות נספרות החל מרגע שהקמח נגע במים. במאפיות אלה התהליך כולו, מערבוב
המים בתוך הקמח, כולל הלישה, הגלגול, הרידוד, החירור, והאפייה המלאה, אורך
בין 5 ל-8 דקות בממוצע. בתום כל 18 דקות, שבהן מספיקים לאפות כמה וכמה
עיסות, עוצרים את מלאכת האפייה, מנקים היטב את כל הציוד, כולל הקערות,
השולחנות, המחוררים והמערוכים מכל שאריות הבצק, ורק אז מתחילים מחדש את
העבודה. כל זאת כדי לוודא שאין על הכלים שאריות קטנות של בצק ששוהות בלי
שיעבדו עליהן ועלולות להפוך לחמץ כעבור 18 דקות</span>.

<span dir="rtl">ועם כל זה היה ויכוח גדול בעניין התיעוש של תעשיית המצות,
כמו שקורה בכל חידוש טכנולוגי. האם באמת אין שם חמץ?</span>

<span dir="rtl"><u>מתוך "ושמרתם את המצות" בתוך: הגדה של פסח לאבות
ולבנים, בצלאל לנדוי</u></span>

<span dir="rtl">ראשון לתעשית המצות היה ר' איציק ינגר מראפשוויר, בעלזאס
לוטרינגען אשר בתחומי צרפת, והשנה הראשונה בה עלתה הבעיה על שולחן מלכם –
רבנן – תקצ"ח (1838). באותה שנה הגיע "האיש החושב מחשבות ומצא כלי מעכאניק
לעשות המצות" אל הרבנים וביקש את הסכמותיהם. רבני עירו היא ראפשויר, העידו
עליה: "עמדנו וראינו עשית המצות ע"י כלי שקורין מאשינע, שנעשה מחדש ע"י מר
איציק זינגער מכאן, ומצאנו שהמצות נעשים במהירות ובנקיות יותר ממה שנעשים
ע"י אנשים בידים, ואין שם שום חשש חימוץ כלל בהם".</span>

<span dir="rtl">אך כבר עשרים שנה לאחר מכן, ובעיקר כשהגיעו המכונות
לגליציה, החל, כרגיל ויכוח גדול.</span>

> <span dir="rtl">חריף ביותר היה האדמו"ר בעל 'חידושי הרים' שכותב: "על
> דבר שאלתם אודות המצות לחג הפסח על ידי מכונה וכו' הנני מסכים לאסור… 
> וה' יציל את עמו מאותן אנשים שלוחי היצר הרע תלמידי ירבעם בן נבט
> המתחכמים לנשל מכל מצווה מעט מעט. וכוונתם לעקור את הכל כנראה בעליל
> מעשיהם. ה' יפר מחשבתם ועצת ה' היא תקום</span>."
>
> <span dir="rtl">ולעומתו:</span>
>
> <span dir="rtl">הגאון הנודע רבי יוסף שאול נתנזון – רבה של לבוב, ומחבר
> "שואל ומשיב". רבי יוסף שאול יוצא בחריפות רבה נגד האוסרים ופירסם חוברת
> מיוחדת בשם "ביטול מודעה" כנגד "מודעה לבית ישראל" של רבי שלמה קלוגר
> ובזה ביטל את כל נימוקי האיסור</span>.

<span dir="rtl">כך אלו אומרים שמצות מכונה טובות מהנעשות ביד, ואלו אומרים
שהם חמץ גמור...</span>

<span dir="rtl">ובאמצע פשרות, כגון שצריך פיקוח, הם לא חמץ אבל גם לא מצה
(המצוה היא לאכול בערב פסח, ואיסור חמץ כל החג).</span>

<span dir="rtl">ויכוח מסוים, אם כי בטונים נמוכים יותר קיים עד היום.
והפשרה האמורה לעיל, שמצת מכונה אינה חמץ, אך לא בטוח שהיא מצה, פועלת
לטובת "המצה השמורה" היקרה ומהודרת.</span>

<span dir="rtl">לפחות בערב הפסח מוטב לאכול מצה שמורה:</span>

<span dir="rtl">מהי מצה שמורה</span>?

<span dir="rtl">כאשר קמח בא במגע עם מים וחלפו שמונה עשרה דקות, הוא הופך
לחמץ. לפיכך, הליך אפיית המצות אורך לא יותר משמונה עשרה דקות. בהכנת **מצה
שמורה** שומרים את הקמח כבר מזמן הטחינה בזהירות מיוחדת כדי שלא יבוא במגע
עם מים או לחלוחית כלשהי</span>.

<span dir="rtl">בנוסף, רבים שומרים גם את **החיטים** שלא יבואו במגע עם
מים מרגע קצירתם ובמהלך שינועם ואחסונם (בדרך-כלל יהיה כתוב על האריזה אם
המצות שמורות כבר מהקצירה).</span>

<span dir="rtl">מלבד האיסור לאכול חמץ, קיים האיסור החמור יותר:</span>

<span dir="rtl"><u>ספר שמות פרק יג</u></span>

<span dir="rtl">(ז) מַצּוֹת יֵאָכֵל אֵת שִׁבְעַת הַיָּמִים **וְלֹא יֵרָאֶה לְךָ חָמֵץ** וְלֹא יֵרָאֶה
לְךָ שְׂאֹר בְּכָל גְּבֻלֶךָ:</span>

<span dir="rtl">עד לפני מאות שנים אחדות, לא הייתה בעיה גדולה עם האיסור
הזה, של "לא ייראה" מפני שכל המאפים היו נעשים בבית.</span>

<span dir="rtl">הקמח עצמו אינו חמץ אם אינו נוגע במים. כמובן, שהמחמירים
ביותר יגידו, שאולי טיפת מים הגיעה לקמח והחמיצה אותו...</span>

<span dir="rtl">אבל, בשנים האחרונות, הארונות מלאים בעוגיות, בוופלים,
בפסטות, ועוד. ובוודאי המחסנים של הקמעונאים והסיטונאים העוסקים
במזון.</span>

<span dir="rtl">לכך יש שני פתרונות:</span>

<span dir="rtl">קודם כל, לאחר ביעור חמץ שיגרתי וטקסי (עם נר ונוצה...)
אתה מבטל אותו בלבך בהכרזה:</span>

”<span dir="rtl">כל חמירא וחמיעא דאיכא ברשותי, דחזיתיה ודלא חזיתיה,
דבערתיה ודלא בערתיה, לבטיל ולהוי כעפרא דארעא</span>.”

<span dir="rtl">בכך אתה מודיע לכל, ואולי גם ליושב במרומים, שהחמץ שנותר,
בין שראית ובין שלא ראית, בין שבוער ובין שלא בוער, הוא מבוטל, כלומר, אינו
שלך עוד.</span>

<span dir="rtl">אבל, הפתרון לכמויות הגדולות של חמץ, שאתה יודע שלא ביערת,
הוא פתרון "הערמה" של מכירת החמץ לגוי. זה מקובל היום, למרות, שכמובן, יש
המערערים גם על זה. עניין קל, שניתן לבצעו במשרתת מהמחשב בבית.</span>

<span dir="rtl">אבל מי שמודאג שהשאלות נפתרות ולא יהיה מעניין, יכול
להרגע, לאשכנזים לפחות יש החמרה דרמטית נוספת, והיא "איסור קטניות".</span>

<span dir="rtl">המקור הראשון המצוי היום לאיסור קטניות, נמצא אצל ר'
אליעזר מוורמיזא, בערך ב 1200:</span>

"<span dir="rtl">בתוך "דרשה לפסח": "ומה שאין אוכלין פולין ועדשים, מפני
שיש בהן חיטין</span>"

<span dir="rtl">"קטניות" לצורך הלכתי זה, כמו מושגים אחרים, אינן קטניות
במובן הבוטני. הכוונה לרוב המאכלים המופיעים בגרגרים. גם קטניות, גם אורז,
גם תירס, גם חרדל, גם סומסום.</span>

<span dir="rtl">יש כמובן, המתנגדים למנהג זה,</span>

<span dir="rtl">למשל, רבנו ירוחם (ירוחם בן משולם, פרובנס, ספרד, נפטר
1350).</span>

<span dir="rtl">אותם שנהגו שלא לאכול אורז ומיני קטניות מבושל בפסח - מנהג
שטות הוא, זולתי אם הם עושין להחמיר על עצמן, ולא ידעתי למה.</span>

<span dir="rtl">כשמתווכחים יש הרבה סיבות להצדיק כל דבר, אבל הסיבה
העיקרית היא כנראה זו של אליעזר מוורמיזא, שגרעיני חיטה בודדים נכנסים
ל"קטניות" במהלך הקציר שלהם, אם, למשל, היה השדה זרוע שנה קודם
חיטה.</span>

<span dir="rtl">וגם זה לא מספיק, ניתן להחמיר עוד.</span>

<span dir="rtl">לא רק איסור "קטניות" אלא גם איסור על השמן המופק
מהם.</span>

<span dir="rtl">למשל, שמן סומסום.</span>

<span dir="rtl">ומדוע? מפני שהשמן מופק, בדרך כלל, על ידי הרתחה במים של
הגרעינים, ואחר כך הפרדת השמן הצף, מהמים.</span>

<span dir="rtl">נכון, הסומסום אינו ממיני הדגן הנחשבים לצורך חמץ. אבל אם
נפל בתוכו גרגיר חיטה? וגרגיר החיטה בושל במים? ורסיס מהמים נותר בשמן? ראו
הוזהרתם.</span>

<span dir="rtl">הנושא אינו תיאורטי, והביא לאחד הפולמוסים הידועים ביותר,
בין הרב קוק ובין רבני ירושלים, בשנת 1909. פולמוס הידוע בשם "שמן
שומשומין".</span>

<span dir="rtl">הרב קוק היה יהודי אשכנזי חרדי, וקיבל על עצמו את כל
המצוות והחומרות והמנהגים האשכנזים, אבל היה גם ציוני.</span>

<span dir="rtl">לארץ הגיעו מאודיסה, האחים ברסלב, והביאו איתם מכונות
לייצור שמן שומשומין, בשיטת ריסוק הגרעינים בצנטרפוגה. כלומר, ללא שימוש
במים.</span>

<span dir="rtl">הם ביקשו היתר כשרות מהרב קוק, שהיה אז הרב של יפו
והמושבות.</span>

<span dir="rtl">וקיבלו:</span>

<img src="images-205/media/image1.emf"
style="width:6.55621in;height:7.87014in" />

<span dir="rtl">אז סערו רבני ירושלים (האשכנזים כמובן), וכתבו מכתב איום
לרב קוק, שעליו לבטל מייד את אישור הכשרות שנתן. ואם לא:</span>

<span dir="rtl">"נהיה מוכרחים להודיע בשער בת ציון ולפרסם בחוצות ירושלם
כי אין ממש בכתב תעודה והכשר ואסור לסמוך על זה, ומבטחוננו כי ישים מקום
לדברינו ביפה שעה קודם נקצר ונסיים בשים שלום וברכה בנפשו ובנפשות
ידידיו..."</span>

<span dir="rtl">רבני ירושלים אינם טוענים שהשמן אינו כשר לפסח, אלא חוששים
מ"מדרון חלקלק" בלשון ימינו, ובלשונם: "מוטל על גדולי ישראל לעשות משמרת
ומשמרת על משמרת".</span>

<span dir="rtl">הרב קוק לא ויתר.</span>

<span dir="rtl">המניע שלו היה דאגה לעניי יפו (שמן שומשומין היה זול
מהאלטרנטיבה, שמן זית), וציונות (לאפשר פרנסה לעולים החדשים).</span>

<span dir="rtl">בחילופי המכתבים הנמשכים הרבה הוא כותב למשל:</span>

<span dir="rtl">"...ובזה יתחזקו ידיו וינהל את העסק בטוב ויתחזק כח בנין
אה"ק וישובה, שכדאי להתיר בגלל זה כל דבר שאפשר להתיר ..."</span>

<span dir="rtl">ולבסוף, תיאוריה שמנסה להסביר את חג הפסח בצורה מקורית,
כהמשך לחגים עתיקים יותר, שמבוססים על חקלאות. הרעיון דומה, לביסוס חג
השבועות כחג הקציר, וחג הסוכות כחג האסיף, והטענה היא, שחג הפסח גם הוא היה
בראשיתו חג חקלאי, והסיפור ההיסטורי נוסף אחר כך (כמו הסוכות של חג
הסוכות).</span>

<span dir="rtl">יעל אברהמי, שהיא מרצה בכירה לתנ"ך ב"אורנים" מספרת על כך
בפודקסט</span>

<https://www.osimhistoria.com/osim-tanach/ep116-matza>

<span dir="rtl">תיאוריה כזו קשה לאשש וקשה להפריך, אלא אם מוצאים עדויות
כתובות, דבר שקשה מאוד כאשר מדובר בזמנים עתיקים מאוד.</span>

<span dir="rtl">אנסה לסכם את דבריה בקצרה:</span>

<span dir="rtl">ראשית היא טוענת שחג הפסח וחג המצות הם שני חגים נפרדים.
לזה יש דווקא אישוש אחד בתורה:</span>

<span dir="rtl"><u>ספר ויקרא פרק כג</u></span>

<span dir="rtl">(ד) אֵלֶּה מוֹעֲדֵי יְהֹוָה מִקְרָאֵי קֹדֶשׁ אֲשֶׁר תִּקְרְאוּ אֹתָם
בְּמוֹעֲדָם:</span>

<span dir="rtl">(ה) בַּחֹדֶשׁ הָרִאשׁוֹן בְּאַרְבָּעָה עָשָׂר לַחֹדֶשׁ בֵּין הָעַרְבָּיִם פֶּסַח
לַיהֹוָה:</span>

<span dir="rtl">(ו) וּבַחֲמִשָּׁה עָשָׂר יוֹם לַחֹדֶשׁ הַזֶּה חַג הַמַּצּוֹת לַיהֹוָה שִׁבְעַת יָמִים
מַצּוֹת תֹּאכֵלוּ:</span>

<span dir="rtl">(בשאר האיזכורים, פסח וחג המצות הם חג אחד).</span>

<span dir="rtl">לדעתה, הפסח הוא חגם של מגדלי הצאן, המקריבים את הטלה,
בראשית עונת ההמלטה של הצאן, כקורבן תודה לאל. כמו שמצווה התורה בנפרד,
להקריב כל בכור בבהמה ולפדות בכור האדם.</span>

<span dir="rtl">לעומת זה חג המצות הוא חג ראשית קציר החיטה, חגם של עובדי
האדמה. וממנו נשארה המצווה להביא את "עומר ראשית קצירכם" כקורבן לה' או
לכוהנים, בהקבלה לקרבן הפסח של הרועים.</span>

<span dir="rtl">אלא שיש שתי תקופות קציר, קציר השעורים שמסתיים בחג המצות,
וקציר החיטים שמתחיל לאחר חג המצות ומסתיים בחג השבועות.</span>

<span dir="rtl">חג המצות מפריד, לפחות באופן סמלי, בין זה לזה. ואמנם עד
היום אסור לאכול מהתבואה החדשה לפני הבאת העומר.</span>

<span dir="rtl">בנוסף, טוענת יעל אברהמי, שהמצות עליהם מספר התנ"ך לא פעם,
עשויות שעורה, מפני שאת השעורה קשה להתפיח. לכן היא מנוצלת להכנת מצות שהיא
הכנה מהירה.</span>

<span dir="rtl">אברהם מקבל אורחים המופיעים לפתע, הוא לא הולך לאפות לחם,
אלא "עוגות" שבמקום אחר מופיעות כ"עוגות מצות".</span>

<span dir="rtl"><u>ספר בראשית פרק יח</u></span>

<span dir="rtl">(ה) וְאֶקְחָה פַת לֶחֶם וְסַעֲדוּ לִבְּכֶם אַחַר תַּעֲבֹרוּ כִּי עַל כֵּן עֲבַרְתֶּם עַל
עַבְדְּכֶם וַיֹּאמְרוּ כֵּן תַּעֲשֶׂה כַּאֲשֶׁר דִּבַּרְתָּ:</span>

<span dir="rtl">(ו) וַיְמַהֵר אַבְרָהָם הָאֹהֱלָה אֶל שָׂרָה וַיֹּאמֶר מַהֲרִי שְׁלשׁ סְאִים קֶמַח סֹלֶת
לוּשִׁי וַעֲשִׂי **עֻגוֹת**:</span>

<span dir="rtl">ובסיפור יציאת מצרים עצמו:</span>

<span dir="rtl"><u>ספר שמות פרק יב</u></span>

<span dir="rtl">(לט) וַיֹּאפוּ אֶת הַבָּצֵק אֲשֶׁר הוֹצִיאוּ מִמִּצְרַיִם **עֻגֹת מַ**צּוֹת כִּי לֹא
חָמֵץ כִּי גֹרְשׁוּ מִמִּצְרַיִם וְלֹא יָכְלוּ לְהִתְמַהְמֵהַּ וְגַם צֵדָה לֹא עָשׂוּ לָהֶם:</span>

<span dir="rtl">ולסיכום, חג המצות, בימים קדומים, היה הפרֵידה מקציר
השעורים לקראת קציר העומר, ראשית קציר החיטים, ובפרידה הזאת יש קורבן
מסוים, בכך שנמנעים מלאכול לחם אפוי של חיטה, ומסתפקים במצות של שעורה.
("חצי צום", או כזכור, "לחם עוני").</span>

<span dir="rtl">כאמור, לא ניתן להוכיח תיאוריה כזו, אבל יעל אברהמי מבססת
אותה יפה, ולדעתה הפרשנות ההיסטורית באה אחרי המסורת החקלאית.</span>

<span dir="rtl">מומלץ להאזין להסכת.</span>

<span dir="rtl">ולסוף של הסוף, לחמץ יש גם משמעות מדרשית של יצר הרע, שגם
אותו יש לבער בהזדמנות זו. זה מופיע כבר במקורות מוקדמים ומפותח בספר
"הזוהר", והרי קטע מסדר ביעור חמץ בסידור ספרד:</span>

<span dir="rtl">**יְהִי** רָצוֹן מִלְפָנֶיךָ יהוה אֱלֹהֵינוּ וֵאלֹהֵי אֲבוֹתֵינוּ כְּשֵׁם שֶׁאֲנִי
מְבַעֵר חָמֵץ מִבֵּיתִי וּמֵרְשׁוּתִי כַּךְ יהוה אֱלֹהַי וֵאלֹהַי אֲבוֹתַי תְּבַעֵר אֶת כָּל הַחִיצוֹנִים וְאֶת
רוּחַ הַטּוּמְאָה תְּבַעֵר מִן הָאָרֶץ וְאֶת יִצְרֵנוּ הָרָע תְּבַעֲרֵהוּ מֵאִתָּנוּ וְתִתֶּן לָנוּ לֵב בָּשָׂר וְכָל
הַסִטְרָא אַחֲרָא וְכָל הָרִשְׁעָה כְּעָשָׁן תִּכְלֶה וְתַעֲבִיר מֶמְשֶׁלֶת זָדוֹן מִן הָאָרֶץ וְכָל הַמְעִיקִים
לַשְׁכִינָה תְּבַעֲרֵם בְּרוּחַ בָּעֵר וּבְרוּחַ מִשְׁפָּט כְּשֵׁם שֶׁבִּעַרְתָּ אֶת מִצְרַיִם וְאֶת אֱלֹהֵיהֶם בַּיָמִים הַהֵם
וּבִזְמַן הַזֶּה אָמֵן:</span>

<span dir="rtl">ונסיים בתקווה שבנוסף לשדים ולרוחות המרומזים כאן, נבער את
יצרנו הרע, ותעבור ממשלת זדון מהארץ...</span>
