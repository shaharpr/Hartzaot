<span dir="rtl"><u>התפתחויות בהלכה – ספירת העומר</u></span>

<span dir="rtl">בנושא זה, כמעט ואין הלכה.</span>

<span dir="rtl">יש מנהגים מגוונים, ולכן הסתבכנו קצת...</span>

<span dir="rtl"><u>ספר דברים פרק טז</u></span>

<span dir="rtl">(ט) שִׁבְעָה שָׁבֻעֹת תִּסְפָּר לָךְ מֵהָחֵל חֶרְמֵשׁ בַּקָּמָה תָּחֵל לִסְפֹּר שִׁבְעָה
שָׁבֻעוֹת:</span>

<span dir="rtl">(י) וְעָשִׂיתָ חַג שָׁבֻעוֹת לַיהֹוָה אֱלֹהֶיךָ מִסַּת נִדְבַת יָדְךָ אֲשֶׁר תִּתֵּן כַּאֲשֶׁר
יְבָרֶכְךָ יְהֹוָה אֱלֹהֶיךָ:</span>

<span dir="rtl"><u>ספר ויקרא פרק כג</u></span>

<span dir="rtl">(י) דַּבֵּר אֶל בְּנֵי יִשְׂרָאֵל וְאָמַרְתָּ אֲלֵהֶם כִּי תָבֹאוּ אֶל הָאָרֶץ אֲשֶׁר אֲנִי
נֹתֵן לָכֶם וּקְצַרְתֶּם אֶת קְצִירָהּ וַהֲבֵאתֶם אֶת עֹמֶר רֵאשִׁית קְצִירְכֶם אֶל הַכֹּהֵן:</span>

<span dir="rtl">(יא) וְהֵנִיף אֶת הָעֹמֶר לִפְנֵי יְהֹוָה לִרְצֹנְכֶם מִמָּחֳרַת הַשַּׁבָּת יְנִיפֶנּוּ
הַכֹּהֵן:</span>

<span dir="rtl">......</span>

<span dir="rtl">(טו) וּסְפַרְתֶּם לָכֶם מִמָּחֳרַת הַשַּׁבָּת מִיּוֹם הֲבִיאֲכֶם אֶת עֹמֶר הַתְּנוּפָה שֶׁבַע
שַׁבָּתוֹת תְּמִימֹת תִּהְיֶינָה:</span>

<span dir="rtl">(טז) עַד מִמָּחֳרַת הַשַּׁבָּת הַשְּׁבִיעִת תִּסְפְּרוּ חֲמִשִּׁים יוֹם וְהִקְרַבְתֶּם מִנְחָה
חֲדָשָׁה לַיהֹוָה:</span>

<span dir="rtl">כל מה שפסוקים אלו מנסים לומר, רק תיארוך (עמום למדי) של
מועדי החגים, ותו לא. שהרי אין לוח שנה בתקופות עתיקות. בניגוד לחגים
אחרים, שהירח מסמן את מועדם, (במלואו, סוכות, פסח, פורים, ט"ו באב, או
בהיעדרו, ראש השנה) חג השבועות הוא בתאריך "לא מסומן" על ידי הירח. אז
סופרים מפסח.</span>

<span dir="rtl">והעמימות יוצרת כמובן, פרשנויות שונות. מהי אותה שבת? האם
היא היום השביעי בשבוע, כרגיל, או החג עצמו (שהרי גם החגים הם שבת, או שבת
שבתון).</span>

<span dir="rtl">הצדוקים, ואחריהם הקראים עד היום, מתייחסים לשבת כיום
השביעי, ומכיוון שהשבת בחול המועד אינה בתאריך קבוע גם שבועות אינו בתאריך
קבוע.</span>

<span dir="rtl">"ביתא ישראל" (האתיופים) מתייחסים לחג השני של פסח כתחילת
הספירה.</span>

<span dir="rtl">חז"ל החליטו שהחג הראשון של פסח הוא השבת, למחרתו, תחילת
הספירה.</span>

<span dir="rtl">אבל, הספירה, שכל כוונתה מראש, קביעת תאריך, הופכת לטקס,
שהוא מצווה לכל יהודי.</span>

<span dir="rtl">למעשה, המצווה היחידה הקשורה בימים אלה.</span>

<span dir="rtl"><u>ספרא פרשת אמור פרק יב</u></span>

<span dir="rtl">וספרתם לכם **כל אחד ואחד**. ממחרת השבת ממחרת יום
טוב.</span>

<span dir="rtl"><u>תלמוד בבלי מסכת מנחות דף סה/ב</u></span>

<span dir="rtl">תנו רבנן וספרתם לכם שתהא ספירה **לכל אחד ואחד** ממחרת
השבת ממחרת יו"ט...</span>

<span dir="rtl">ושולחן ערוך מפרט:</span>

<span dir="rtl"><u>שו"ע או"ח סימן תפט</u></span>

<span dir="rtl">(א) בליל שני אחר תפלת ערבית מתחילין לספור העומר, ואם שכח
לספור בתחלת הלילה הולך וסופר כל הלילה. ומצוה על כל אחד לספור לעצמו.
וצריך לספור מעומד ולברך תחלה. וסופר הימים והשבועות. כיצד, ביום הראשון
אומר: היום יום אחד (בעומר) , עד שמגיע לשבעה ימים ואז יאמר: היום שבעה
ימים שהם שבוע אחד (בעומר) , וביום שמיני יאמר: היום שמונה ימים שהם שבוע
אחד ויום אחד (בעומר) , וכן עד שיגיע לארבעה עשר יאמר: היום ארבעה עשר ימים
שהם שני שבועות (בעומר) , ועל דרך זה מונה והולך עד מ"ט יום:</span>

<span dir="rtl">ואם יש מצווה יש לברך תחילה, ותוספות שונות אצל עדות
שונות. המינימום:</span>

<span dir="rtl">בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, אֲשֶׁר קִדְּשָׁנוּ בְּמִצְוֹתָיו וְצִוָּנוּ עַל
סְפִירַת הָעֹמֶר</span>.

**<span dir="rtl">היום .\[תשעה עשר ימים\] שהם \[שני\] שבועות ו\[חמישה\]
ימים בעומר</span>**

<span dir="rtl">הָרַחֲמָן הוּא יַחֲזִיר לָנוּ עֲבוֹדַת בֵּית הַמִּקְדָּשׁ לִמְקוֹמָהּ, בִּמְהֵרָה בְיָמֵינוּ
אָמֵן סֶלָה</span> .

<span dir="rtl">מבחינת ההלכה, זה הכל. אבל בנוסף, יש מנהגי אבלות הקשורים
לתקופה של ספירת העומר.</span>

<span dir="rtl">מיגוון המנהגים גדול ושונה לא רק מעדה לעדה אלא גם מרב לרב
ומחכם לחכם.</span>

<span dir="rtl">זה מוכיח שאין למנהגים עיגון במקורות עתיקים.</span>

<span dir="rtl">ובכל זאת, יש בספירת העומר מנהגי אבלות, השאלה למה?</span>

<span dir="rtl">כמו במנהגים רבים, קיימת התפתחות היסטורית שרב הנסתר על
הגלוי בה.</span>

<span dir="rtl">מצד שני, יש ניסיונות לתת הסבר עתיק, מתקופת התלמוד לפחות,
גם למנהגים.</span>

<span dir="rtl">ובים התלמוד נמצא הסבר.</span>

<span dir="rtl"><u>תלמוד בבלי מסכת יבמות דף סב/ב</u></span>

<span dir="rtl">אמרו שנים עשר אלף זוגים תלמידים היו לו לרבי עקיבא מגבת
עד אנטיפרס, וכולן מתו בפרק אחד, מפני שלא נהגו כבוד זה לזה. והיה העולם
שמם, עד שבא ר"ע אצל רבותינו שבדרום ושנאה להם: ר"מ ור' יהודה ור' יוסי
ורבי שמעון ורבי אלעזר בן שמוע, והם הם העמידו תורה אותה שעה.</span>

<span dir="rtl">תנא כולם מתו מפסח ועד עצרת. אמר רב חמא בר אבא ואיתימא ר'
חייא בר אבין כולם מתו מיתה רעה. מאי היא? א"ר נחמן אסכרה.</span>

<span dir="rtl">המקור הוא מקור יחיד, ונכתב מאות שנים אחרי המאורע,
והרבנים המצוטטים חיו לפחות מאה שנה אחרי המאורע, אם היה מאורע
בכלל.</span>

<span dir="rtl">אבל האגדה חשובה, יש בה מוסר השכל, כולנו נמות כשאיננו
נוהגים כבוד זה בזה. ראו הוזהרנו.</span>

<span dir="rtl">מעניין שבמקור אחר בתלמוד הבבלי מסופר אירוע אחר על סמיכה
של אותם תלמידי חכמים:</span>

<span dir="rtl"><u>תלמוד בבלי מסכת עבודה זרה דף ח/ב</u></span>

<span dir="rtl">זכור אותו האיש לטוב ורבי יהודה בן בבא שמו שאלמלא הוא
נשתכחו דיני קנסות מישראל נשתכחו לגרסינהו? אלא בטלו דיני קנסות מישראל.
שגזרה מלכות הרשעה גזרה כל הסומך יהרג וכל הנסמך יהרג ועיר שסומכין בה תחרב
ותחום שסומכין בו יעקר.</span>

<span dir="rtl">מה עשה רבי יהודה בן בבא הלך וישב בין שני הרים גדולים
ובין שתי עיירות גדולות בין ב' תחומי שבת בין אושא לשפרעם וסמך שם חמשה
זקנים **רבי מאיר ורבי יהודה ורבי יוסי ורבי שמעון ורבי אלעזר בן
שמוע.**</span>

<span dir="rtl">ממש אותם חכמים ששרדו את המגיפה ורבי עקיבא לימדם
תורתו.</span>

<span dir="rtl">חכמים אלה שרדו את מרד בר כוכבא, וביססו את המרכז בגליל
אחרי המרד, זו עובדה. אבל, שני המקורות נשמעים אגדתיים.</span>

<span dir="rtl">הפרשנים השלימו בין שני המקורות. ר' עקיבא לימד, ור' יהודה
בן בבא סמך אותם. אין הסבר מדוע ר' עקיבא לא סמך אותם אחרי שלימדם, ויהודה
בן בבא מסר נפשו על סמיכתם.</span>

<span dir="rtl">טבעי שמי שמאמין בשורש אמיתי של האגדה, מוות המוני של
תלמידי רבי עקיבא, יקשור את הסיפור למרד בר כוכבא, שככל הנראה ר' עקיבא תמך
בו (הוא מפאר את בר כוכבא).</span>

<span dir="rtl">הראשון, כנראה שרמז להסבר כזה הוא ר' נחמן קרוכמל.</span>

<span dir="rtl">נחמן קרוכמל, שנפטר ב 1840 היה מראשי תנועת ההשכלה
בגליציה.</span>

<span dir="rtl"><u>מורה נבוכי הזמן, מאת נחמן קרוכמל (פרויקט בן
יהודה).</u></span>

<span dir="rtl">זה ר”ע שתיקן משנה הלכות ואגדות. וזמן פעולת ידיו היה
מסביב לשנת חמשים עד שנת שמונים לחרבן. ולאחר שנכרתו תמו רוב תלמידיו
בפולמוס האחרון של ביתר, נשארו קצת הצעירים שבהם, ונסמכו על ידו ועל ידי
רבי יהודה בן בבא, במשך ידי השמד, שספרו בברייתא (יבמות פ"ב): שנים עשר אלף
זוגים תלמידים היו לו לר“ע מגבת עד אנטיפרס (גבולי א"י מן הצפון ומן הדרום)
וכלם מתו בפרק אחד, והיה העולם שמם, ער שבא ר' עקיבא אצל רבותינו שבדרום
ושנאה להם, ר' מאיר ור' יהודה ור' יוסי ור' שמעון ור' אליעזר בן שמוע, והם
העמידוה באותה שעה (בשלפי השמד ובדור שלישי אחר החרבן). – מן סביב לשנת פ”ח
לחרבן פסק השמד לגמרי, אחר שמסר ר“ע נפשו על עמו ועל תורתו, סביב לשנת
שמונים</span>.

<span dir="rtl">יתכן שקרומל, מתבסס גם על איגרת רב שרירא גאון שבה נוספה
מילה לסיפור:</span>

<span dir="rtl">"... והעמיד רבי עקיבא תלמידים הרבה והוה **שמדא** על
התלמידים של ר' עקיבא והוה סמכא דישראל על התלמידים שְנִיִים של ר' עקיבא
דאמרו רבנן שנים עשר אלף זוגות" וכו'...</span>

<span dir="rtl">אך קרוכמל עצמו לא מזכיר את חטאם המוסרי, שלא נהגו כבוד זה
בזה.</span>

<span dir="rtl">מצאתי ציטוטים רבים לפרשנות זו של נחמן קרוכמל, מבלי
להזכיר את שמו.</span>

<span dir="rtl">מי שמזכיר את שמו ממש היום, זה דווקא זה רב בשם שמואל
ישמח, שכותב מאמר בשם:</span>

<span dir="rtl"><u>האם תלמידי רבי עקיבא מתו במרד בר כוכבא (כתב העת
"אסיף" של איגוד ישיבות ההסדר),</u> ונחמן קרוכמל לא מקובל עליו:</span>

<span dir="rtl">השיטה החדשה הועלתה לראשונה בידי החוקר המשכיל נחמן
קרוכמאל (רנ"ק</span>; <span dir="rtl">נפטר בשנת ת"ר. רנ"ק לא הסביר כיצד
דבריו מסתדרים עם דברי הגמרא</span>, <span dir="rtl">וייתכן שלא חש צורך
לעשות זאת, **משום שמחויבותו למסורת ישראל לא הייתה מוחלטת** (כך, לדוגמא,
ייחס רנ</span>"<span dir="rtl">ק את הפרקים האחרונים בספר ישעיהו למחבר
שחי לאחר פטירת ישעיהו הנביא).</span>

<span dir="rtl">בהמשך מאמרו של שמואל ישמח הוא מתאמץ לבסס את הגירסה של
הבבלי במסכת יבמות, מתוך גישתו המאמינה והמסורתית. זו מטרת מאמרו.</span>

<span dir="rtl">הגירסה של מסכת יבמות, מוכרת גם ב"קוהלת רבה" מדרש ארץ
ישראלי, מוקדם יחסית, והגירסה שונה מעט.</span>

<span dir="rtl"><u>מדרש רבה קהלת - פרשה יא פסקה ה</u></span>

<span dir="rtl">ורבי עקיבא אומר: שנים עשר אלפים תלמידים היו לי מגבת ועד
אנטיפרס וכולן מתו בחיי בין פסח לעצרת, ובסוף העמידו לי שבעה.... אמר להם:
הראשונים לא מתו אלא מפני שהיתה עיניהם צרה בתורה זה לזה, אתם לא תהיו
כן...</span>

<span dir="rtl">ודומה לכך, גם ב"בראשית רבה", גם שם שבעה תלמידים, אלא ששם
לא מוזכר כלל זמן האסון "בין פסח לעצרת".</span>

<span dir="rtl"><u>מדרש רבה בראשית - פרשה סא פסקה ג</u></span>

<span dir="rtl">י"ב אלף תלמידים היו לר"ע מעכו ועד אנטיפרס וכולם בפרק אחד
מתו. למה? שהיתה עיניהם צרה אלו באלו ובסוף העמיד שבעה...</span>

<span dir="rtl">מכל זה, כנראה שעניין האסון של המרד לא רלוונטי לאבלות
בימים אלה, וגם הסיפור עצמו נראה אגדתי, אך באין פירוש אחר למנהגי האבלות,
שאמנם נוהגים בתקופה זו, כל הרבנים מצדיקים את מנהגי האבלות בסיפור זה. אך
נראה שהמנהגים הקדימו את ההסבר.</span>

<span dir="rtl">בגישה אחרת לעניין ניגש פרופ' שמחה עמנואל, מהחוג לתלמוד
באוניברסיטה העברית.</span>

<span dir="rtl">הוא מנסה לבחון את המנהגים הקשורים לימי ספירת העומר, ואת
מקורותיהם, בגישה היסטורית. ניסיון להגיע לזמנים של ראשית קיומם של מנהגים
אלה.</span>

<span dir="rtl">"מנהגי אבלות בימי ספירת העומר", שמחה עמנואל, "נטועים",
2016.</span>

<https://www.herzog.ac.il/vtc/tvunot/netuim/netuim20_emanuel.pdf>

<span dir="rtl">בספרות חז"ל אין כל התייחסות למנהגים מיוחדים בימי הספירה.
אך יש כמה אמירות הנוגעות לימים אלו:</span>

<span dir="rtl"><u>משנה מסכת עדיות פרק ב</u></span>

<span dir="rtl">מִשְׁפַּט רְשָׁעִים בְּגֵיהִנָּם, שְׁנֵים עָשָׂר חֹדֶשׁ, שֶׁנֶּאֱמַר (ישעיה סו) וְהָיָה
מִדֵּי חֹדֶשׁ בְּחָדְשׁוֹ. רַבִּי יוֹחָנָן בֶּן נוּרִי אוֹמֵר, **מִן הַפֶּסַח וְעַד הָעֲצֶרֶת,** שֶׁנֶּאֱמַר וּמִדֵּי
שַׁבָּת בְּשַׁבַּתּוֹ:</span>

<span dir="rtl"><u>מדרש רבה ויקרא - פרשה כח פסקה ג</u></span>

<span dir="rtl">"שבועות חקות קציר ישמור לנו" \[ירמיהו פרק ה'\] ישמור לנו
מרוחות רעות ומטללין רעים ואימתי? באלו **שבע שבועות שבין פסח
לעצרת**.</span>

<span dir="rtl">אולי חרדה חקלאית, אנחנו בעיצומה של תקופת הקציר.</span>

<span dir="rtl">וכמובן, אותו סיפור על תלמידיו של רבי עקיבא שהזכרנו
לעיל.</span>

<span dir="rtl">אלו שלוש התייחסויות שונות **והיחידות** בספרות
חז"ל.</span>

<span dir="rtl">כאשר אנחנו "מתקדמים" מ 500 לספירה לקראת 1000 לספירה,
תקופת הגאונים, הרי גם שם בכל ספרי השו"ת הקיימים, וספרי ההלכות הקיימים,
**אין כל זכר למנהגי אבלות**, כולל באיגרתו של רב שרירא גאון, שמציין,
בעקבות התלמוד, את מותם של תלמידי רבי עקיבא אך לא מסיק מכך מסקנה של
מנהגים כלשהם.</span>

<span dir="rtl">בספרות מאוחרת יותר (למשל בספרו של ירוחם בן משולם, נפטר ב
1350, פרובאנס וספרד), מופיע ציטוט מ"גאון אחד", ללא שם (כלומר, ייתכן שזה
ייחוס מאוחר), הכותב בתשובה לשאלה:</span>

<span dir="rtl">"וששאלתם למה אין מקדשין ואין כונסין בין פסח לעצרת, אם
מחמת איסור או לאו –</span>

<span dir="rtl">הוו יודעים **שלא משום איסור אלא משום מנהג אבלות**, שכך
אמרו חכמים: שנים עשר זוגות.... וכו', ומאותה שעה ואילך נהגו ראשונים בימים
אלו שלא לכנוס בהן \[כלומר, לקיים חופות\]. ומי שקפץ וכנס אין אנו קונסין
אותו לא עונש ולא מלקות, אבל אם בא לשאול מלכתחילה אין מורין לו
לכנוס.</span>

<span dir="rtl">כבר קודם, ר' יצחק אבן גיאת (נפטר 1089, ספרד) מצטט את
תשובת הגאון האלמוני הזה, ומקדים ואומר: "ומנהג בכל ישראל שלא לישא בין פסח
לעצרת".</span>

<span dir="rtl">הרמב"ם, בין שני אלה, לא מזכיר בכל כתביו שום מנהגי אבלות
בימי הספירה, אבל, מצד שני, מחקרים מהגניזה, שבהם הרבה מסמכי נישואין,
מוכיחים שלמעשה שלא היו נישואין בימים אלו.</span>

<span dir="rtl">ר' צדקיה בן אברהם מרומי, קצת אחרי 1200 טוען:  
"שהנשים נמנעות מלעשות מלאכה אחר ששקעה החמה בימים שבין פסח לעצרת בימי
ספירת העומר" והפעם הנימוק קשור אומנם באותם תלמידי רבי עקיבא, אך מוסיף
החכם "קרוב לשקיעת החמה היו מתים. כך נמצא בדברי הגאונים". שוב בלי
ציטוט.</span>

<span dir="rtl">ר' ירוחם בן משולם שנזכר לעיל, מסביר שהם נקברו לאחר שקיעת
החמה.</span>

<span dir="rtl">וחכמים נוספים בתקופה זו ואחריה מזכירים מנהג זה.</span>

<span dir="rtl">למשל, ר' אברהם בן עזריאל מבוהמיה, באותה תקופה, אבל הוא
מנמק בנימוקים אחרים, ואפילו מותם של "שמונים אלף" תלמידים אצלו, הם בכלל
תלמידי הילל ושמאי.</span>

<span dir="rtl">להבנתו של הכותב, שמחה עמנואל, חכמי ספרד הראשונים אסרו על
נישואין, וכנראה לפי דעת גאוני בבל, אך אין אסמכתא ברורה עם שמות גאונים,
ואילו עניין הפסקת מלאכה בלילות הוא פסיקה מאוחרת של חכמים
אשכנזיים.</span>

<span dir="rtl">גם ביחס לאיסור נישואין, יש ספרים שתחילת האיסור בהם רק
בראש חודש אייר (כשבועיים לאחר הפסח). ויש שמנמקים זאת בכלל, בכך שהימים
האלה מסוכנים.</span>

<span dir="rtl">ר' אליעזר בן יואל הלוי, שנפטר ב 1220 טוען "נהגו שאין
מקיזין \[דם\] בין פסח לל"ג בעומר, מפני ששלטה מגפה בתלמידי רבי עקיבא. וכן
בתמוז ואלול ושבט לא... וטעם ברור לא שמעתי".</span>

<span dir="rtl">ועוד חכמים אחרים, מגבילים את איסור הנישואין, ל 18 יום
שבין ראש חודש אייר ול"ג בעומר. אך מצד שני, יש המרחיבים את מנהגי האבלות
לאיסור שמחה בכלל, ואיסור לבוש חדש...</span>

<span dir="rtl">ורבים החכמים שלא מזכירים בכל כתביהם שום מנהג
אבלות.</span>

<span dir="rtl">הראשון שהזכיר את ל"ג בעומר כיום שבו נעצרה המגיפה, הוא ר'
זרחיה הלוי, מפרובנס, נפטר כנראה ב 1186.</span>

<span dir="rtl">ר' צדקיה מרומי, באמצע המאה ה-13 מאיטליה הראשון שמזכיר
שיש מנהג שלא להסתפר עד ל"ג בעומר. וכך כתוב גם ב"ספר מנהג טוב" מסוף המאה
הזאת:</span>

<span dir="rtl">"ומנהג טוב שלא להסתפר ושלא לחנוך כסות ושום דבר חדש
ולהתענג במרחץ ולעשות צפורניו מאחר הפסח עד עצרת, לכבוד החסידים התמימים
והישרים שמסרו עצמן על קדושת ה'. אבל ביום ל"ג בעומר מותר בכל אילו, מפני
הנס שהיה..."</span>

<span dir="rtl">מיהם אותם חסידים? לפי ספרים אחדים, הכוונה היא להרוגים
בגזרות תתנ"ו, כלומר פרעות מסעי הצלב בתחילת המאה ה-12, ולא תלמידי רבי
עקיבא, שהרי הם מתו משום שלא נהגו כבוד זה בזה..</span>

<span dir="rtl">והנה נראה שמנהגי האבלות שנקשרו בימי הספירה מתגברים מאסון
לאומי לאסון לאומי.</span>

<span dir="rtl">חכמי אשכנז, עד "המוות השחור" (1347 – 1351, מגיפה שהמיתה
עשרות מיליונים באירופה ובאסיה), חלקם לא התייחס כלל למנהגי אבלות בימי
הספירה, חלקם הזכירו רק איסור נישואין, והמחמירים גם איסור שמחה כללית,
לבישת בגד חדש ואיסור עבודה בלילות.</span>

<span dir="rtl">אחרי המוות השחור, הוסיפו גם איסור תספורת וגילוח, והעיקר,
התחילו עוסקים בפרטי פרטים של האיסורים.</span>

<span dir="rtl">הרמב"ם, כאמור, לא מזכיר כלל את מנהגי האבלות. אבל בשולחן
ערוך (1550 בערך) הם מסוכמים:</span>

<span dir="rtl"><u>שו"ע או"ח סימן תצג</u></span>

<span dir="rtl">סימן תצג - דינים הנוהגים בימי העומר:</span>

<span dir="rtl">(א) נוהגים שלא לישא אשה בין פסח לעצרת עד ל"ג לעומר, מפני
שבאותו זמן מתו תלמידי רבי עקיבא; אבל לארס ולקדש, שפיר דמי, ונשואין נמי,
מי שקפץ וכנס אין עונשין אותו:</span>

<span dir="rtl">הגה - מיהו מל"ג בעומר ואילך הכל שרי (אבודרהם ב"י
ומנהגים):</span>

<span dir="rtl">(ב) נוהגים שלא להסתפר עד ל"ג לעומר, שאומרים שאז פסקו
מלמות, ואין להסתפר עד יום ל"ד ...</span>

<span dir="rtl">הגה - ובמדינות אלו אין נוהגין כדבריו....</span>

<span dir="rtl">(ג) יש נוהגים להסתפר בראש חדש אייר, וטעות הוא
בידם:</span>

<span dir="rtl">הגה - מיהו בהרבה מקומות נוהגים להסתפר עד ראש חדש אייר,
ואותן לא יספרו מל"ג בעומר ואילך, אעפ"י שמותר להסתפר בל"ג בעומר בעצמו.
ואותן מקומות שנוהגין להסתפר מל"ג בעומר ואילך, לא יסתפרו כלל אחר פסח עד
ל"ג בעומר. ולא ינהגו בעיר אחת מקצת מנהג זה ומקצת מנהג זה, משום לא
תתגודדו (דברים יד, א) וכל שכן שאין לנהוג היתר בשתיהן. (ד"ע):</span>

<span dir="rtl">(ד) נהגו הנשים שלא לעשות מלאכה מפסח ועד עצרת, משקיעת
החמה ואילך:</span>

<span dir="rtl">להרבות את מבוכתנו, בתוך אותם חמישים ימי ספירה, שהם ימי
אבלות עמומים, נכנס ל"ג בעומר, שהוא מין "חצי חג", במסורת, אבל במציאות
ימינו הוא "סוּפֶּר חג" שמעסיק את כל המדינה. ומירון, לא ירושלים, בראש
דאגתנו.</span>

<span dir="rtl"><u>תולדות ההילולא במירון, אברהם יערי, תרביץ,
1962</u></span>

<span dir="rtl">כבר במסורת התלמודית והמדרשית (כלומר, תנאית ואמוראית)
מסופר ששמעון בר יוחאי נקבר במירון, בנו אלעזר נקבר בגוש חלב, ואחר כך
עצמותיו הועברו לקברו של אביו במירון.</span>

<span dir="rtl">ובכל זאת נוסעים שונים בימי הביניים, הדגישו דווקא את
המסורת שקברי הלל ושמאי נמצאים במירון, מסורת שאין לה כל ביסוס בכתובים,
וגם אין בה היגיון (שניהם חיו בירושלים).</span>

<span dir="rtl">בנימין מטודילה, הנוסע הידוע, עובר בארץ ב 1170
וכותב:</span>

<span dir="rtl">"ומשם שלש פרסאות למרון היא מֵרון, ושם מערה אחת בקרוב, ושם
קברי הלל ושמאי, ושם עשרים קברים מתלמידים וקבר ר' בנימין בר יפת ור' יהודה
בן בתירה"</span>

<span dir="rtl">ואינו מזכיר את שמעון בר יוחאי.</span>

<span dir="rtl">כמוהו גם הנוסע פתחיה מרגנשבורג, בערך עשר שנים אחריו,
מספר בפרטי פרטים על מערת הלל ושמאי, אך אף מילה על שמעון בר יוחאי.</span>

<span dir="rtl">אך כמה עשרות שנים מאוחר יותר, ר' יעקב בן נתנאל הכהן,
בסוף אותה מאה מזכיר אותו:  
"במירון ר' שמעון בן יוחאי עם בנו, שני ציונים בבית המדרש שלו, כי עדיין
הוא קיים".</span>

<span dir="rtl">כך גם ר' שמואל בן ר' שמשון, מצרפת שעובר בארץ ב 1211,
מזכיר את קבר רשב"י ובנו אלעזר, אך עיקר תיאורו עוסק בקברי הלל
ושמאי.</span>

<span dir="rtl">אפילו במאה ה-14 שעובר תלמיד הרמב"ן בארץ, ומתאר את כל
קברי התנאים, מאריך בתיאור מערת שמאי והלל, ומזכיר, בין אחרים, "ושם בית
הכנסת לר' שמעון בן יוחאי, בנין מפואר מאד".</span>

<span dir="rtl">גיאוגרף ערבי, אל דמשקי, שהתגורר זמן מה בצפת, במאה ה-14
מתאר טקס של יהודים ופלחים ערבים יחד, במערת הלל ושמאי, שבה רואים פתאום
מים יוצאים "מתוך הארונות", יוצאים ופוסקים, ואותו יום יום חג ליהודים,
כולל עולי רגל יהודים.</span>

<span dir="rtl">מעניין יותר התיאור של סופר ערבי אחר, אל-עת'מני, על מערה
במירון, שבה מחלחלים המים לאט, אך ביום מסויים**, במחצית אייר של
היהודים**, מתאספים יהודים רבים מארצות קרובות ורחוקות, והמים מחלחלים יותר
מהרגיל, והיהודים לוקחים מים איתם.</span>

<span dir="rtl">והכל, כמובן, במערת הלל ושמאי.</span>

<span dir="rtl">ב 1441 מתאר ר' יצחן בן אלפרא באיגרת מארץ ישראל "וקרוב
לשם כפר נקרא מירון שם הלל ושמאי ור' שמעון בן יוחאי ור' אלעזר בנו, והרבה
חכמים שם..."</span>

<span dir="rtl">ובאותו זמן מופיע סיפור אחר המדגיש את המערה שבה נקברו
רשב"י ובנו, ובית כנסת של רשב"י, והיהודים באים ומתפללים למים, ומיד יורד
מטר, והערבים ממלאים את הבורות ונותנים ליהודים לאכול ולשתות.</span>

<span dir="rtl">אך נוסעים בתקופה זו עדיין מדגישים את מערת הלל ושמאי, אם
כי כולם מזכירים גם את רשב"י. ב 1495 כותב תלמיד של עובדיה מברטנורא, שבית
הכנסת של רשב"י חרב, ונשאר ממנו רק כותל אחד. ויש אמונה שכאשר ייפול הכותל
יבוא המשיח, והתחיל ליפול בדיוק בגירוש ספרד (1492) ואנשי המקום
חגגו...</span>

<span dir="rtl">ר' משה באסולה מאיטליה מבקר ב 1522 וכותב:</span>

<span dir="rtl">"ואחר כך עקמנו הדרך למירון, כי שם היו יהודים רבים
ההולכים במועד על קברי צדיקים. וגם ביום ב', כ"ד ניסן חזרתי למירון עם עשר
בני אדם שהיו קבועים אז ללכת בכל חודש להתפלל על מערת רשב"י... ובט"ו
באייר, שקורים פסח שני, עשו שם במירון השיירה גדולה, היום שם יותר מאלף
נפשות, כי באו רבים מדמשק עם נשיהם וטפם, ורוב קהל צפת וכל קהל לבוקיע
(פקיעין)... ועמדנו שם ב' ימים וב' לילות חוגגים ושמחים, והתפללנו על כל
ציוני הצדיקים אשר שם כנזכר..."</span>

<span dir="rtl">עד 1530 בערך, איש אינו מזכיר חגיגה קבועה על קברי רשב"י
ובנו. אין גם זכר ליום ל"ג בעומר (י"ח אייר).</span>

<span dir="rtl">והחל ממועד זה בערך, מופיעה חגיגה חדשה בי"ח אייר (ל"ג
בעומר), הכוללת הדלקת אש גדולה, וגילוח שערות ילדים קטנים.</span>

<span dir="rtl">יוסף ברסלבסקי תולה את החג החדש במקובלי צפת, שהרי רשב"י
הוא גיבורו של ספר הזוהר, ונחשב כמחברו. בתקופה זו, אמנם, הגיעו מקובלים
מגורשי ספרד לצפת.</span>

<span dir="rtl">אברהם יערי מתנגד לפרשנות זו, וטוען שבכל המאה ה-16 ידוע
המנהג של מקובלי צפת להגיע לקבר הרשב"י, **לתפילה ולימוד קבלה**, אך אין
זכר לל"ג בעומר.</span>

<span dir="rtl">למשל, ר' יוסף קארו מספר על השתטחותו על קבר הרשב"י **בחול
המועד סוכות,** כדי להתפלל לגשם.</span>

<span dir="rtl">גם רמ"ק (משה קורדובירו) מגיע לשם, יחד עם שלמה אלקבץ
(מחבר לכה דודי) **באמצע שבט**.</span>

<span dir="rtl">ר' אלעזר אזכרי כותב (1588) על השתטחות על קבר הרשב"י
פעמיים בשנה.</span>

<span dir="rtl">וביתר פירוט כותב ב 1606 ר' שלמה לומיל מיינשטרל, שכתב את
תולדות האר"י, באיגרת:</span>

<span dir="rtl">"שני פעמים בשנה, חוק ולא יעבור, הולכים כל חכמי סגולה
הבקיאים בחכמת האמת... למירון, ששם קבור רשב"י ור"א בנו והלל ושמאי ור'
יוחנן הסנדלר... ושם פורסים אוהל אחד מקברו של רשב"י עד קברו של ר' אלעזר,
.... וזה הדבר הם עושים י' ימים קודם שבועות וי' ימים קודם ראש השנה תמיד
... \[הם יושבים שם עשרה ימים כל פעם\].</span>

<span dir="rtl">והנה, ר' שמעון בן ר' יעקב, שליח מצפת לאירופה, כותב ב
1694:</span>

<span dir="rtl">"ועוד למעלה מערת אדונינו התנא האלוהי ר' שמעון בן יוחאי
ובנו ר' אליעזר... ושם הולכים בכל שנה כל יושבי עיר הקודש אנשים ונשים וטף
**ביום ל"ג לעומר, ונשארים שם שבע ימים,...**והם נקראים הלולא דבי ר'
שמעון,... ואחר השבעה ימים הנ"ל כל אחד פונה למקומו וביתו, ונשארים שם
התלמידי חכמים היותר זקנים **עשרה ימים אחרים** ולומדים בספר הזוהר הקדוש
וטובלים ומתענים... וכן מנהגם גם כן בחודש אלול...</span>

<span dir="rtl">\[כלומר מנהג החכמים כמו בתחילת המאה, ללמוד שם עשרה ימים
לפני שבועות ולפני ראש השנה, ואילו העמך באים להילולא שבעה ימים מל"ג
בעומר\].</span>

<span dir="rtl">ואנחנו מתקרבים כבר לימינו.</span>

<span dir="rtl">ב 1769, מתאר ר' משה ירושלמי, את ההדלקה במירון, וההילולא
של רשב"י, אך זמנה:</span>

<span dir="rtl">"בכל שנה בראש חודש סיון כל ארץ ישראל ממש באה למירון
ועושים שם עד אסרו חג של שבועות ולומדים שם את כל הזוהר הקדוש עד גמירא
ומשתעשעים שם מאד, והקערות על שלשת המגדלים דולקות בימים ההם יומם
ולילה..."</span>

<span dir="rtl">עדיין אין זכר לל"ג בעומר. מעניין לא פחות שאין זכר למנהגי
אבלות!</span>

<span dir="rtl">אברהם יערי טוען, שרוח חכמי צפת לא הייתה נוחה מהילולא על
קבר הרשב"י. (בגלל מנהגי האבלות? בגלל ששם צריך ללמוד קבלה?)</span>

<span dir="rtl">רק ב 1570 נתחדש המנהג של הילולה, שבעה או עשרה ימים, החל
מל"ג בעומר, הילולה שכללה מאכל, משתה, ריקודים וגילוח ראשון של
ילדים.</span>

<span dir="rtl">החגיגה נתחדשה על ידי **"יהודים ערבים"**, כלומר, אותם
יהודים שהיו בארץ לפני גירוש ספרד.</span>

<span dir="rtl">לפי דבריו, החגיגה הייתה קודם בקבר שמואל הנביא (נבי
סמואל), שבתיאורים רבים מתקופה קודמת מתחוללת שם הילולה ביום <u>כ"ח
אייר</u>, ואולי עד סוף חג השבועות (כשבוע ימים).</span>

<span dir="rtl">מצוטטת שאלה מעניינת לרדב"ז (ר' דוד בן זמרא, מצרים, נפטר
ב 1573) שרומזת לשינוי:</span>

<span dir="rtl">"במי שנדר לגלח את בנו במקום שמואל הנביא, ובא ומצא שכבר
נלקח המקום ביד העכו"ם בעוונות ואין ישראל יכול להכנס שם, מה תקנה יש לו,
וגם הקהל והחכמים החמירו שלא יעלה לשם שום יהודי".</span>

<span dir="rtl">במשך כ 300 שנה היו יהודים מכל המזרח התיכון וצפון אפריקה
עולים לקבר שמואל הנביא. המקום נלקח מהיהודים, כנראה סביב 1570, והפיתרון
היה להעביר את ההילולה למירון, חרף התנגדות רבני צפת.</span>

<span dir="rtl">רבנים התנגדו להילולה הזאת, כל אחד וסיבותיו (למשל, עירוב
נשים וגברים) עד המאה העשרים...</span>

<span dir="rtl">ואילו אותם שרצו לתמוך ולבסס את המנהג, ציטטו את האר"י
הקדוש, האומר של"ג בעומר הוא יום מיתתו של ר' שמעון בר יוחאי. ומתברר
שהאר"י לא אמר...</span>

<span dir="rtl">ניתן לראות כאן מאבק בין אליטה רבנים ובין עמך ישראל שרוצה
לחגוג, ואולי בין יושבי הארץ הותיקים, לחדשים מקרוב באו, מגולי
ספרד.</span>

<span dir="rtl">וכך כותב ר' יוסף שאול הלוי נתנזון (גליציה, נפטר
1875)</span>

<span dir="rtl">"...תמהתי, דהרי במות צדיק וחכם יש להתענות... ואיך נעשה
יום טוב במות רבינו הגדול רשב"י ז"ל.... על מה שנהגו לשרוף בגדים... וגם
הוא מדרכי האמורי,... ופשיטא שבימי האר"י ושאר קדושים אשר בארץ לא היו
עושים. **רק לימוד על קברו ותפילות ותחנונים..**. ופשיטא שהבית יוסף
וסייעתו לא היו מניחים לעשות כזאת. **ואחר כך חשבו למנהג קדום**
ומתייראים..."</span>

<span dir="rtl">אבל ברור מי ניצח. תמיד יותר טוב לאכול ולשתות מאשר להתפלל
ולהתענות.</span>

<span dir="rtl">ברור עוד משהו, שימי ספירת העומר, גם במאות השנים האחרונות
לא היו כל כך ימי אבלות, לפחות לא בארץ ישראל, ולפחות לא בין ל"ג בעומר
לשבועות.</span>

<span dir="rtl"><u>והנה התוצאות של התפתחות המנהגים במשך אלף שנים
לפחות:</u></span>

<span dir="rtl">הספרדים היום נוהגים מנהגי אבלות עד ל"ג בעומר.</span>

<span dir="rtl">האשכנזים נוהגים מנהגים מגוונים מהמקלים ועד המחמירים.
המחמירים "מתאבלים" בכל ימי הספירה, להוציא את ל"ג בעומר.</span>

<span dir="rtl">התימנים לא מכירים בכלל את מנהגי האבלות בתקופה זו.</span>

<span dir="rtl">בכל העדות ל"ג בעומר ניצח ניצחון מוחלט, וגם את מקורו
חוקרים עד היום.</span>

<span dir="rtl">אפילו הציונים החילוניים (רחמנא ליצלן) צרפו אליו את בר
כוכבא (כנראה דרך הפרשנות של נחמן קרוכמל), וילדיהם (כלומר אנחנו), משחקים
בקשתות וחצים ביום זה.  
ובנוסף, נכנס גם יום העצמאות בתוך ימי הספירה, והיום יום הילולה של
חילוניים, ואולי גם ציונים דתיים... ימים מסובכים.</span>
