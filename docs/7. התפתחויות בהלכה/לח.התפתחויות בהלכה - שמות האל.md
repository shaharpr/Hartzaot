<span dir="rtl"><u>התפתחויות בהלכה – שמות האל</u></span>

<span dir="rtl"><u>ספר שמות פרק כ</u></span>

<span dir="rtl">(ז) לֹא תִשָּׂא אֶת שֵׁם יְהֹוָה אֱלֹהֶיךָ לַשָּׁוְא כִּי לֹא יְנַקֶּה יְהֹוָה אֵת אֲשֶׁר
יִשָּׂא אֶת שְׁמוֹ לַשָּׁוְא:</span>

<span dir="rtl">מצווה אחת קיימת בתורה, בנושא זה, בתוך עשרת הדברות. מן
הסתם מצווה חשובה, אבל, לא ברורה כלל המילה "לשוא", ואולי גם "לא
תשא".</span>

<span dir="rtl">מתי מותר "לשאת את שם ה'" ומתי זה "לשוא"?</span>

<span dir="rtl">על כך אין הסבר בתורה.</span>

<span dir="rtl">למעשה, הפרשנים מפרשים שיש בדיבר זה איסור שבועת שקר,
ושבועת שווא (חסרת טעם).</span>

<span dir="rtl">אף על פי כן כותב ליאור הלפרין, במאמר "גלגולו של
שם":</span>

**<span dir="rtl">יהוה</span>**. <span dir="rtl">רובנו מכירים את השם הזה
ספציפית כ"שם המפורש", אותו הס מלהזכיר אחרת עברנו על "לא תישא את שם יהוה
אלוהיך לשוא</span>".

<span dir="rtl">זהו שמו של האל העברי כפי שהוא מופיע בתנ"ך עצמו, והחשש של
האדם הדתי מלהעלות אותו על בדל שפתיו הוא כה גדול, עד שאפילו בזמן קריאת
התורה לא אומרים "יהוה" אלא "אדוני</span>".

<span dir="rtl">ואמנם מסביר יצחק אברבנאל (מגולי ספרד, נפטר ב 1509
באיטליה)</span>

[<span dir="rtl">אברבנאל על תורה, שמות
כ׳:ז׳</span>](https://d.docs.live.net/Abarbanel_on_Torah%2C_Exodus.20.7)

<span dir="rtl">**לא תשא את שם ה' אלהיך לשוא** וגומר, עד זכור את יום
השבת. אחרי אשר בדבור השני הזהיר על האפיקורסות והכפירה הקנינית מהע"א
\["לא יהיו לך אלוהים אחרים"\] בא להזהיר בדבור השלישי הזה על האפיקורסות
והכפירה ההֶעֶדְרִית, והוא שלא יקל האדם לכבוד הבורא יתברך, ולא יבזהו בפיו
ובשפתיו ובלבו דרך בזיון וקלות ראש.</span>

<span dir="rtl">אבל בתנ"ך עצמו לא נראה שמסופר על איזו רתיעה מהזכרת השם
המפורש "יהוה":</span>

<span dir="rtl"><u>ספר רות פרק א</u></span>

<span dir="rtl">(ח) וַתֹּאמֶר נָעֳמִי לִשְׁתֵּי כַלֹּתֶיהָ לֵכְנָה שֹׁבְנָה אִשָּׁה לְבֵית אִמָּהּ יַעַשׂה
יְהֹוָה עִמָּכֶם חֶסֶד כַּאֲשֶׁר עֲשִׂיתֶם עִם הַמֵּתִים וְעִמָּדִי:</span>

<span dir="rtl">(ט) יִתֵּן יְהֹוָה לָכֶם וּמְצֶאןָ מְנוּחָה אִשָּׁה בֵּית אִישָׁהּ וַתִּשַּׁק לָהֶן
וַתִּשֶּׂאנָה קוֹלָן וַתִּבְכֶּינָה:</span>

<span dir="rtl"><u>ספר רות פרק ב</u></span>

<span dir="rtl">(ד) וְהִנֵּה בֹעַז בָּא מִבֵּית לֶחֶם וַיֹּאמֶר לַקּוֹצְרִים יְהֹוָה עִמָּכֶם וַיֹּאמְרוּ
לוֹ יְבָרֶכְךָ יְהֹוָה:</span>

<span dir="rtl">ואפילו המלך הגוי, כורש, משתמש בשם המפורש, כביכול (כורש
לא הצהיר הצהרה כזאת, אבל שמים אותה בפיו, עם השם המפורש, וזה כבר תחילת
בית שני) :</span>

<span dir="rtl"><u>ספר עזרא פרק א</u></span>

<span dir="rtl">(א) וּבִשְׁנַת אַחַת לְכוֹרֶשׁ מֶלֶךְ פָּרַס לִכְלוֹת דְּבַר יְהֹוָה מִפִּי יִרְמְיָה
הֵעִיר יְהֹוָה אֶת רוּחַ כֹּרֶשׁ מֶלֶךְ פָּרַס וַיַּעֲבֶר קוֹל בְּכָל מַלְכוּתוֹ וְגַם בְּמִכְתָּב לֵאמֹר:</span>

<span dir="rtl">(ב) כֹּה אָמַר כֹּרֶשׁ מֶלֶךְ פָּרַס כֹּל מַמְלְכוֹת הָאָרֶץ נָתַן לִי **יְהֹוָה**
אֱלֹהֵי הַשָּׁמָיִם וְהוּא פָקַד עָלַי לִבְנוֹת לוֹ בַיִת בִּירוּשָׁלִַם אֲשֶׁר בִּיהוּדָה:</span>

<span dir="rtl">(ג) מִי בָכֶם מִכָּל עַמּוֹ יְהִי אֱלֹהָיו עִמּוֹ וְיַעַל לִירוּשָׁלִַם אֲשֶׁר בִּיהוּדָה
וְיִבֶן אֶת בֵּית **יְהֹוָה** אֱלֹהֵי יִשְׂרָאֵל הוּא הָאֱלֹהִים אֲשֶׁר בִּירוּשָׁלִָם:</span>

<span dir="rtl">מה כן אנחנו מוצאים כבר ברוב ספרי התנ"ך? ריבוי שמות
לאל.</span>

<span dir="rtl">כבר בתחילת ספר בראשית אנחנו מוצאים שימוש מקביל ב"יהוה",
"אלהים" ו"יהוה אלהים".</span>

<span dir="rtl">מבקרי המקרא, כבר מראשית ביקורת המקרא במאה ה-19, מחלקים
בעזרת השמות האלה את הכתוב למקורות שונים. לא ניכנס בנושא זה לביקורת
המקרא.</span>

<span dir="rtl">אחרת ניפול לידי הרב בני אלון ז"ל, שכותב:</span>

<span dir="rtl"><u>הרב בני אֵלון באתר "ישיבה".</u></span>

<span dir="rtl">מבקרי המקרא בקראם פסוקים כאלה, **בתפיסתם הטמאה את התורה
הקדושה**, מקשים על השימוש בכל מיני שמות, ומגיעים למסקנה שיש פה ערבוב של
תקופות</span>.

<span dir="rtl">מלבד "יהוה" ו"אלוהים" אנחנו מוצאים גם "אדוני", "שדי",
"אל", "צבאות" (בעיקר עם צירוף "אלוהי צבאות"), וכן הקיצור יה, או יהו,
שמופיע גם בשירה (עוזי וזמרת יה, הללויה) וגם בשמות פרטיים (חזקיהו,
יהורם).</span>

<span dir="rtl">בפרשנות הדתית מפרשים את השמות השונים כתכונות שונות של
האל.</span>

<span dir="rtl">הנה במדרשים הארצישראלים, המאה השלישית או הרביעית.</span>

<span dir="rtl"><u>מדרש רבה בראשית - פרשה לג פסקה ג</u></span>

<span dir="rtl">בכל מקום שנאמר ה', מדת רחמים (שמות לד), ה' אל רחום וחנון
וכתיב (בראשית ו) וירא ה' כי רבה רעת האדם בארץ (שם) וינחם ה' כי עשה את
האדם. ויאמר ה' אמחה וגו'. אשריהם הצדיקים שהן הופכים מדת הדין למדת רחמים.
בכל מקום שנאמר אלהים, הוא מדת הדין.</span>

<span dir="rtl"><u>מדרש רבה שמות - פרשה ג פסקה ו</u></span>

<span dir="rtl">(ו) ויאמר אלהים אל משה. אמר רבי אבא בר ממל, אמר ליה
הקב"ה למשה: שמי אתה מבקש לידע? לפי מעשי אני נקרא. פעמים שאני נקרא באל
שדי, בצבאות, באלהים, בה'. כשאני דן את הבריות אני נקרא אלהים, וכשאני עושה
מלחמה ברשעים אני נקרא צבאות, וכשאני תולה על חטאיו של אדם אני נקרא אל
שדי, וכשאני מרחם על עולמי אני נקרא ה'. שאין ה' אלא מדת רחמים, שנאמר
(שמות לד) ה' ה' אל רחום וחנון.</span>

<span dir="rtl">וכאן, נמצאים למעשה השורשים, של המערכת המסובכת של הספירות
שתפתח הקבלה במאה ה-11 והלאה, ו"תחלק" את האל לתכונותיו, ואף ליחסים
ביניהן.</span>

<span dir="rtl">בשלב מסויים, נוצר טאבו על ביטוי השם "יהוה", ומשום כך גם
אין לדעת את הגייתו, שהרי הניקוד נכנס בתקופה מאוחרת ביותר (המאה השישית או
השביעית לספירה). הוא מתכנה מאז "השם המפורש".</span>

<span dir="rtl">לפי מקורות של חז"ל, האיסור לבטא אותו החל אחרי
החורבן.</span>

<span dir="rtl"><u>ספרי פרשת נשא פיסקא לט</u></span>

<span dir="rtl">כה תברכו את בני ישראל. **בשם המפורש**. אתה אומר בשם
המפורש או אינו אלא בכינוי? ת"ל ושמו את שמי על בני ישראל, **בשם המפורש**.
**ובמדינה בכינוי**, דברי ר' יאשיה. ר' יונתן אומר הרי הוא אומר (שמות כ)
בכל המקום אשר אזכיר את שמי. זה מקרא מסורס. בכל מקום שאני נגלה עליך שם
תהיה מזכיר את שמי. אכן אני נגלה עליך **בבית הבחירה**, אף אתה לא תזכיר את
שמי כי אם **בבית הבחירה**. מכאן אמרו שם המפורש אסור לומר בגבולים.</span>

<span dir="rtl">ואפילו התלמוד הבבלי המאוחר יותר, "זוכר" שבמקדש היו
מזכירים את השם המפורש.</span>

<span dir="rtl"><u>תלמוד בבלי מסכת יומא דף סו/א</u></span>

<span dir="rtl">והכהנים והעם העומדים בעזרה, כשהיו שומעים שם המפורש שהוא
יוצא מפי כהן גדול היו כורעים ומשתחוים ונופלים על פניהם ואומרים, ברוך שם
כבוד מלכותו לעולם ועד.</span>

<span dir="rtl">ומכאן אני נעזר במאמר הבא, בציטוטיו, ובמקורותיו.</span>

<u><span dir="rtl">"מסורת כתיבתם והגייתם של שמות האל במרוצת הדורות",
שמעון שרביט,"לשוננו: כתב עדת לחקר הלשון העברית והתחומים הסמוכים לה",
2008,</span> JSTOR</u>

<span dir="rtl">אי אפשר ללמוד מהטקסט המקראי כיצד באמת כונה האל בימי הבית
הראשון, מפני שהטקסט עצמו התגבש בימי הבית השני ונתקבע סופית במאה השביעית
לספירה.</span>

<span dir="rtl">מניחים שעד שיבת ציון כתבו את השם "יהוה" והגו אותו ככתבו
(אנחנו לא יודעים כיצד).</span>

<span dir="rtl">ההשערה היא שהגו אותו רק במקדש, ומחוץ למקדש השתמשו בשם
אדֹני (האדון שלנו). בתרגום השבעים (המאה השלישית לפני הספירה), תורגם יהוה
למילה יוונית מתאימה ל</span> LORD<span dir="rtl">, כלומר אדון. כך גם
נמצא בשירים ארמיים מארץ ישראל, מהתקופה הביזנטית.</span>

<span dir="rtl">אבל אינו מופיע בספרות המדרשית ובפיוט הישראלי
הקדום.</span>

<span dir="rtl">התלמוד הירושלמי מעיד:</span>

<span dir="rtl"><u>ירושלמי סנהדרין פרק י הלכה א</u></span>

<span dir="rtl">.....אין לו חלק לעתיד לבוא: אבא שאול אומר אף ההוגה את
השם באותיותיו. רבי מנא אמר כגון אילין כותאי דמשתבעין. ר' יעקב בר אחא אמר
נכתב ביו"ד ה"א ונקרא באל"ף דל"ת:‏</span>

<span dir="rtl">כלומר, השם יהוה נכתב, אבל הוא נקרא כ"אדוני".</span>

<span dir="rtl">במגילות קומראן, מופיע השם יהוה כ 200 פעמים, ועוד 45
פעמים מופיע בכתב עברי עתיק "דעץ". הרבה פחות מזה "אדוני", וכ 30 פעמים
הסופר מסתפק בנקודות ("....").</span>

<span dir="rtl">גם בספר ישעיהו שנכתב בקומראן ניתן להבחין שהסופר מתלבט
בכתיבת השם המפורש, מוחק, מחליף ב"אדוני"...</span>

<span dir="rtl">עד תקופת התנאים הייתה קדושה מיוחדת לכתב העברי העתיק,
והיא פסקה במפורש בימיהם.</span>

<span dir="rtl">אולם מתברר שהיו לאל גם שמות ארוכים יותר, וכנראה סודיים
יותר, ועובדה שלא נשתמרו, אך עדויות נשתמרו בתלמוד:</span>

<span dir="rtl"><u>תלמוד בבלי מסכת קידושין דף עא/א</u></span>

<span dir="rtl">אמר הקדוש ברוך הוא לא כשאני נכתב אני נקרא. נכתב אני
ביו"ד ה"י ונקרא באל"ף דל"ת. תנו רבנן: בראשונה שם בן **שתים עשרה אותיות**
היו מוסרין אותו לכל אדם. משרבו הפריצים היו מוסרים אותו לצנועים שבכהונה,
והצנועים שבכהונה **מבליעים אותו** בנעימת אחיהם הכהנים.</span>

<span dir="rtl">תניא אמר רבי טרפון: פעם אחת עליתי אחר אחי אמי לדוכן
והטיתי אזני אצל כהן גדול ושמעתי שהבליע שם בנעימת אחיו הכהנים.</span>

<span dir="rtl">אמר רב יהודה אמר רב: שם בן **ארבעים ושתים אותיות** אין
מוסרין אותו אלא למי שצנוע ועניו, ועומד בחצי ימיו, ואינו כועס, ואינו
משתכר, ואינו מעמיד על מדותיו. וכל היודעו והזָהיר בו, והמשמרו בטהרה, אהוב
למעלה ונחמד למטה, ואימתו מוטלת על הבריות ונוחל שני עולמים העולם הזה
והעולם הבא.</span>

<span dir="rtl">אבל רש"י מפרש על אתר: "שם - בן שתים עשרה ובן ארבעים
ושתים לא פירשו לנו"</span>

<span dir="rtl">(כלומר, בימי רש"י, 1100 לספירה, כבר לא הכירו את השמות
הללו).</span>

<span dir="rtl">קדושת שמות האל מתרחבת כבר בתלמוד הירושלמי, קדושה זו
מתבטאת **באיסור מחיקתם**.  
(וכאן נוצר רעיון הגניזה)</span>

<span dir="rtl"><u>ירושלמי מגילה פרק א הלכה ט</u></span>

<span dir="rtl">אלו שמות שאינן נמחקין: הכותב את השם בארבע אותיות ביו"ד
ובה"א, באל"ף ובדל"ת, אל, אלהים, אלהיך, אלהי, אלהינו, אלהיכם, שדי, צבאות,
אהיה אשר אהיה.</span>

<span dir="rtl">השמות עצמם הם תנ"כיים. אך מגבלות קדושתם נקבעות בתקופת
התנאים או האמוראים.</span>

<span dir="rtl">הרמב"ם מסכם:</span>

<span dir="rtl"><u>רמב"ם יד החזקה הלכות יסודי התורה פרק ו</u></span>

<span dir="rtl">(ב) ושבעה שמות הם: השם הנכתב יו"ד ה"א וא"ו ה"א והוא השם
המפורש, או הנכתב אדני, ואל, אלוה, ואלהים, ואלהי, ושדי, וצבאות. כל המוחק
**אפילו אות אחת** משבעה אלו לוקה:</span>

<span dir="rtl">צריך להעיר, שהשם "אלוהים" בתנ"ך אינו מיוחד לאלוהי
ישראל.</span>

<span dir="rtl">"לא יהיה לך אלוהים אחרים על פני" (שמות כ').</span>

<span dir="rtl">"כי גרשוני היום מהסתפח בנחלת יהוה לאמר לך עבד אלהים
אחרים" (שמואל א' כ"ו).</span>

<span dir="rtl">"המבלי אין אלהים בישראל אתה שולח לדרוש בבעל זבוב אלהי
עקרון" (מלכים ב' א')</span>

<span dir="rtl">ברור ש"אלוהים" הוא שם כללי לכל אל. אבל מאחר שבימי בית
שני אנחנו כבר מונותאיסטים, ממילא אין אל אחר, ולכן אלוהים הוא אחד ויחיד,
והמילה אלהים מתייחסת רק לה' הופכת קדושה. וזה גורם לכך שגם בביטוי "אלהי
עקרון" אסור למחוק את המילה "אלהי"...</span>

<span dir="rtl">הטאבו בספרות חז"ל, על השם המפורש שהולך ומתרחב, גרם
ליצירתיות רבה ביצירת כינויים לאלוהים.</span>

<span dir="rtl">הקדוש ברוך הוא, המקום, הגבורה, השמים, רבונו של עולם....
וכמובן השכינה, שהופכת פיצוי לישות הגברית של אלוהי ישראל. ישות נשית
שמרחמת עלינו יותר, ובעתיד, הקבלה תכניס גם יסוד מיני, ותטיל עלינו את
התפקיד לדאוג ל"ייחוד הקב"ה ושכינתיה".</span>

<span dir="rtl">אבל אצל חז"ל, כאשר צריך לומר משהו על השם "יהוה", אומרים
"יוד הא", או "השם המיוחד", "השם בן ארבע האותיות" ואף "אזכרה".</span>

<span dir="rtl">וכבר אז הולך ומתפשט המנהג המקובל ביותר בימינו, לכנות את
אלוהים "השם". מעין שכבה נוספת של הגנה על הקדוּשה.</span>

<span dir="rtl">ומ"השם" נוצרים גם ביטויים נפוצים כמו "חילול השם" "קדושת
השם" "ברוך השם", "אם ירצה השם".</span>

<span dir="rtl">בימי הבינים כבר נזהרים מלהשתמש בשם "יהוה" גם בכתיבה חדשה
ולא רק בדיבור. משאירים אותו רק בהעתקת כתבים עתיקים (התנ"ך וכתבי
חז"ל).</span>

<span dir="rtl">משתמשים ב"יייי" ועד "יי" הנפוץ עד היום, קיים גם "יוי",
ובפירושי המקרא השתמשו ב ה' או ד' המקובלים עד היום. (הראשון מייצג את
"יהוה" והשני את "אדוני").</span>

<span dir="rtl">ואם גם "אלהים" שם קדוש, הוא הופך ל"אלודים" או "אלוקים"
שאותו אנחנו מרבים לשמוע ימינו.</span>

<span dir="rtl">אך חרדים בימינו לא מסתפקים במועט בנושא הזה.</span>

<span dir="rtl">רבים משתמשים ב"קֶל" במקום "אל", על נטיותיו השונות.
"צבקות" במקום "צבאות", והחידוש "אדושם" שהוא צירוף של "אדוני"
ו"השם".</span>

<span dir="rtl">וגם בכתיב, בכל צירוף "חשוד", שמים מקף או מרכאות. "א-ל".
ואפילו "אלו"ק" (אלוה)</span>

<span dir="rtl">ויש שמפרידים בין י' לה' אפילו בשמות: י-הושע, ארי-ה, ובן
בין א' לל': גבריא-ל.</span>

<span dir="rtl">נחזור לשמות הסודיים והקדושים יותר.</span>

<span dir="rtl">בתלמוד מופיעים "שם בן 12 אותיות ושם בן 42 אותיות.</span>

<span dir="rtl">ומסכם הרמב"ם (המאה ה-12) , המסתמך על התלמוד.</span>

<span dir="rtl"><u>ספר מורה נבוכים - חלק א פרק סב</u></span>

<span dir="rtl">צונו ב'ברכת כהנים', ובה 'שם האלוה ככתבו', אשר הוא 'שם
המפורש'. ולא היה נודע אל כל אדם, איך יהיה הדיבור בו, ובאי זו תנועה יניע
כל אות מאותיותיו, או ידגש קצת אותיותיו אם היתה אות מקבלת דגשות. אבל אנשי
החכמה היו מוסרים אותו זה לזה - רצוני לומר, תואר הדיבור בו - ולא היו
מלמדים אותו לאדם אלא 'לתלמיד הגון פעם אחת בשבוע'. ואני סובר שזה שאמרו,
"שם בן ארבע אותיות, חכמים מוסרין אותו לבניהם ולתלמידיהם פעם אחת בשבוע" -
אין זה איך יהיה הדיבור בו לבד, אלא ללמד גם הענין אשר בעבורו יוחד זה השם
ויהיה בו סוד אלוהי.</span>

<span dir="rtl">עוד שם, שהיה אצלם, שם בן שתי עשרה אותיות, והוא ב'קדושה'
למטה מזה ה'שם בן ארבע אותיות'. והקרוב אצלי, שלא היה שם אחד, אלא שני שמות
או שלושה, כלל אותיותיהם - שתים עשרה, והיו מכנים בו בכל מקום שהיה מזדמן
להם ב'קריאה' 'שם בן ארבע אותיות', כמו שנכנה אנחנו היום ב'אל"ף דל"ת'
\[אדני\]. וזה השם גם כן, אשר הוא 'שם בן שתים עשרה אותיות', אין ספק שהיה
מורה על ענין יותר מיוחד מהוראת 'אל"ף דל"ת'. ולא היה נמנע ומעולם מאחד
מבני החכמה, אלא כל מי שיבקש ללמדו - ילמדוהו; ולא כן 'שם בן ארבע אותיות',
שלא למדהו מעולם אדם ממי שידעו, אלא 'לבנו ולתלמידו פעם אחת בשבוע'.</span>

<span dir="rtl">.....</span>

<span dir="rtl">אמרו, "בראשונה שם בן שתים עשרה אותיות, היו מוסרין אותו
לכל אדם; משרבו הפריצים, היו מוסרין אותו לצנועין שבכהונה, והצנועים
שבכהונה היו מבליעין אותו בנעימות אחיהם הכהנים; ....</span>

<span dir="rtl">והיה אצלם גם כן 'שם בן שתים וארבעים אותיות'. וידוע אצל
כל בעל ציור, שאי אפשר בשום פנים שיהיו שתים וארבעים אותיות מלה אחת; ואמנם
היו אלו מלים רבות, כלל אותיותיהם - שתים וארבעים. ואין ספק שהמילות ההם
מורות על ענינים בהכרח, הענינים ההם יקרבו לאמיתת ציור עצמו ית' בפנים אשר
אמרנו.</span>

<span dir="rtl">היו או לא היו, אבל רש"י, במאה ה-11, והרמב"ם מאה שנה
אחריו, ידעו שהיו, אך לא ידעו אותם. אבל יש מי שטוען שהוא יודע.</span>

<span dir="rtl">מתוך אתר "נפלאות"</span>

<span dir="rtl"><u>שם מ"ב הידוע כתפילת :"אנא בכח" (פיוט שנכתב בימי
הבינים באשכנז, ולא ידוע מחברו)</u></span>

<span dir="rtl">שם מ"ב, שם קדוש הבנוי מ-22 אותיות, מחולקות ל-7 קבוצות של
6 אותיות. סה"כ 42 אותיות.</span>

<span dir="rtl">שם זה ידוע, ונאמר בתפילה בכל יום בתפילת שחרית, ובקבלת
שבת לפני "לכה דודי" הוא ידוע כתפילה שחיברה רבי נחוניא בן הקנה \[תנא,
מהמאה הראשונה, שמייחסים לו הרבה סיפורים בתורת הסוד העתיקה\]. והתפילה
ידועה:</span>

<span dir="rtl">השם הקדוש של 42  רמוז בראשי התיבות של התפילה
הבאה:</span>

<span dir="rtl"> </span>

<span dir="rtl">אנא בכח, גדולת ימינך, תתיר צרורה(אב"ג ית"ץ)</span>

<span dir="rtl">קבל רינת עמך שגבנו טהרנו נורא (קר"ע שט"ן)</span>

<span dir="rtl">נא גבור דורשי יחודך כבבת שמרם (נג"ד יכ"ש)</span>

<span dir="rtl">ברכם טהרם רחמי צדקתך תמיד גמלם (בט"ר צת"ג)</span>

<span dir="rtl">חסין קדוש ברוב טובך נהל עדתך (חק"ב טנ"ע)</span>

<span dir="rtl">יחד גאה לעמך פנה זוכרי קדושתך (יג"ל פז"ק)</span>

<span dir="rtl">שועתנו קבל ושמע צעקתנו יודע תעלומות( שק"ו צי"ת)</span>

<span dir="rtl">והעובדה שלצירוף האותיות הזה אין כל מובן (מלבד בשורה
השניה) רק מוסיפה לסודיותו וקדושתו.</span>

<span dir="rtl">מעניין שהרשב"א (שלמה בן אברהם אדרת) שנפטר ב 1340
בברצלונה, מעיד על השימוש בשם הזה, למרות שהנוסח לא אחיד בקהילות השונות,
ולכן זו מסורת שנוצרה כנראה מחדש והתגלגלה בצורה זו או אחרת מאשכנז.</span>

<span dir="rtl"><u>שו"ת הרשב"א חלק א סימן רכ:</u></span>

<span dir="rtl">**שאלת** עוד מה שאמרו (קידושין עא, א) שם בן ארבעים ושתים
אותיות היודעו אהוב למעלה ונחמד למטה. מה פרושו? אם רוצה לומר הקריאה לבד
או מוצאו או שמושו? ואם אנו קורין אותו כולו שלש שלש אותיות שְבא פתח, או
השש אותיות תיבה אחת?:</span>

<span dir="rtl">**תשובה** ממה שנתבאר בגמרא ודאי כי יש כחות מופלאות
לקריאת השמות בלבד ובלבד בשמוש נִקודם. ולא עוד אלא אפילו בכתיבתן וכמו
שנזכר בכמה מקומות בגמרא ובמדרשות. .....</span>

<span dir="rtl">ועל הקריאה נחלקו בארצות. יש קורין אותו בארבע עשר תיבות
שלש שלש אותיות בכל התיבות. ויש קורין אותו בשבע תיבות שש ושש אותיות.
וחכמי ארצנו ורבניה כן דעתם לקרותן בשבע תיבות לפי מה ששמענו, וכן הקבלה מן
הגאון רב האיי ז"ל.</span>

<span dir="rtl">ושמעתי שחכמי אשכנז אומרין אותן בארבעה עשר תיבות שלש שלש
אותיות. גם יש חלוף קצת אותיות בין המקובל ביד חכמי ארצנו למקובל ביד חכמי
אשכנז. ובקשה המקובלת בידנו שעשה רבי נחוניא בן הקנה האותיות כמקובל ביד
חכמי ארצנו. ואכתוב לך שם בן ארבעים ושתים אשר רשם שם בראשי תיבות כדי
שתראה משם אם המסור בידך כמוהו. ....</span>

<span dir="rtl">בן זמנו של הרשב"א (ובר פלוגתא שלו), המיסטיקן אברהם
אבולעפיה, עוסק הרבה וכותב בספרו "חיי עולם הבא" משחקי שמות רבים, וכך גם
שם ארבעים ושתיים אותיות, וגם שם בן שבעים ושתים אותיות.</span>

<span dir="rtl">כי יש גם שם בן ע"ב (שבעים ושתים) אותיות.</span>

<span dir="rtl">הוא מוזכר כבר במקור חז"לי (אך משתנה בימי הבינים):</span>

<span dir="rtl"><u>מדרש רבה בראשית - פרשה מד פסקה יט</u></span>

<span dir="rtl">ר"א בשם ר' יוסי בר זמרא בשתי אותיות הללו הבטיח הקב"ה
לאברהם אבינו שהוא גואל את בניו, ושאם יעשו תשובה גואלן בשבעים ושתים
אותיות דא"ר יודן (דברים ד) מ"לבא לקחת לו גוי מקרב גוי" עד "מוראים
גדולים", אתה מוצא שבעים ושתים אותיות של הקב"ה. ואם יאמר לך אדם שבעים
וחמשה הם, אמור לו צא מהם "גוי" שני, שאינו מן המנין. ר' אבין אמר בשמו
גאלן ששמו של הקדוש ב"ה שבעים ושתים אותיות:</span>

<span dir="rtl">אך אברהם אבן עזרא יודע משהו אחר על שם בן 72
האותיות.</span>

<span dir="rtl"><u>אבן עזרא על שמות פרק יד פסוק יט (אברהם אבן עזרא, יליד
ספרד, נדד הרבה, נפטר 1164 ומקום מותו לא ידוע).</u></span>

<span dir="rtl">(יט) ויסע מלאך האלהים - זה היה קודם דבר אל בני ישראל
ויסעו. והנה פי' וכבר נסע. וכבר הראיתיך רבים כזה.</span>

<span dir="rtl">ובעבור שאלה הג' פסוקים דבוקים זה עם זה וכל אחד יש בו ע"ב
אותיות, על כן מצאנו בספרים כתוב סימן סוד השם המפורש. ולפי דעתי בעבור כי
מספר השם הנכבד יעלה לע"ב אותיות, כאשר אפרש בפרשת כי תשא. על כן כתוב ככה.
ובספר רזיאל, הרוצה לעשות שאלת חלום יקרא בתחלת הלילה פסוק. ויהי בשלשים
שנה. כי הוא ע"ב.</span>

<span dir="rtl">\[ספר רזיאל המלאך הוא ספר מיסטי, שנדחק מ"הארון", אבל
שרד\].</span>

<span dir="rtl">והנה לפניכם שם בן ע"ב, ולמעשה יש בו 72 שלשות של אותיות.
ומובן אין להם לקורא, כי הרי הם סוד.</span>

<img src="לח.התפתחויות בהלכה - שמות האל/media/image1.png"
style="width:5.55208in;height:6.10417in" alt="undefined" />

<span dir="rtl">אבל, יצירתם אינה שרירותית, כבר אבן עזרא מייחס אותם
לשלושת הפסוקים בספר שמות, פסוקים רצופים, שכל אחד מהם מכיל בדיוק 72
אותיות.</span>

<span dir="rtl"><u>ספר שמות פרק יד</u></span>

<span dir="rtl">(יט) וַיִּסַּע מַלְאַךְ הָאֱלֹהִים הַהֹלֵךְ לִפְנֵי מַחֲנֵה יִשְׂרָאֵל וַיֵּלֶךְ מֵאַחֲרֵיהֶם
וַיִּסַּע עַמּוּד הֶעָנָן מִפְּנֵיהֶם וַיַּעֲמֹד מֵאַחֲרֵיהֶם:</span>

<span dir="rtl">(כ) וַיָּבֹא בֵּין מַחֲנֵה מִצְרַיִם וּבֵין מַחֲנֵה יִשְׂרָאֵל וַיְהִי הֶעָנָן וְהַחשֶׁךְ
וַיָּאֶר אֶת הַלָּיְלָה וְלֹא קָרַב זֶה אֶל זֶה כָּל הַלָּיְלָה:</span>

<span dir="rtl">(כא) וַיֵּט משֶׁה אֶת יָדוֹ עַל הַיָּם וַיּוֹלֶךְ יְהֹוָה אֶת הַיָּם בְּרוּחַ קָדִים
עַזָּה כָּל הַלַּיְלָה וַיָּשֶׂם אֶת הַיָּם לֶחָרָבָה וַיִּבָּקְעוּ הַמָּיִם:</span>

<span dir="rtl">יש לרשום את הפסוקים ברצף, ללא רווחים, בשלוש שורות,
ובצורת "נחש", כלומר הפסוק השני הפוך, ואז לייצר את השלשות במאונך.</span>

<span dir="rtl">ויסעמלאךהאלהיםההלךלפנימחנהישראלוילךמאחריהםויסעעמודהענןמפניהםויעמדמאחריהם</span>  
<span dir="rtl">הלילהלכהזלאהזברקאלוהלילהתאראיוךשחהוןנעהיהיולארשיהנחמןיבוםירצמהנחמןיבאביו</span>  
<span dir="rtl">ויטמשהאתידועלהיםויולךיהוהאתהיםברוחקדיםעזהכלהלילהוישםאתהיםלחרבהויבקעוהמים</span>

<span dir="rtl">והקבלה לא מסתפקת בכך, ולדעתה קדושת התורה, באה מכך, שכל
התורה כלה היא שמו של הקב"ה.</span>

<span dir="rtl">כבר הרמב"ן מספר לנו שהתורה כולה היא "שמותיו" של הקב"ה,
ברבים.</span>

<span dir="rtl"><u>רמב"ן על בראשית פרק א פסוק א (ר' משה בן נחמן,
ברצלונה, נפטר 1270)</u></span>

<span dir="rtl">עוד יש בידינו קבלה של אמת, כי כל התורה כולה שמותיו של
הקב"ה. שהתיבות מתחלקות לשמות בענין אחד כאילו תחשוב על דרך משל, כי פסוק
בראשית יתחלק לתיבות אחרות, כגון בראש יתברא אלהים. וכל התורה כן. מלבד
צירופיהן וגימטריותיהן של שמות וכבר כתב רבינו שלמה בפירושיו בתלמוד ענין
השם הגדול של ע"ב באיזה ענין הוא בשלשה פסוקי' ויסע ויבא ויט ומפני זה ספר
תורה שטעה בו באות אחת במלא או בחסר פסול. כי זה הענין יחייב אותנו לפסול
ס"ת שיחסר בו ו' אחד ממלות אותם שבאו מהם ל"ט מלאים בתורה או שיכתוב הו'
באחד משאר החסרי' וכן כיוצא בזה, אע"פ שאינו מעלה ולא מוריד כפי העולה
במחשבה.</span>

<span dir="rtl">ובמילים פשוטות, יש להיזהר בכל אות, אפילו אם נראית
מיותרת, כי התורה בנויה על שמות האלוהים, שמתגלים שלא על פי הרווחים,
המייצרים את המשמעות הפשוטה.</span>

<span dir="rtl">וספר הזוהר שפורסם לראשונה בערך עשר שנים אחרי מותו של
הרמב"ן, כבר מפשט את הנושא ועושה את התורה כולה לשמו של הקב"ה.</span>

<span dir="rtl">ארמית קלה..</span>

<span dir="rtl"><u>זוהר חלק ב דף קכד/א</u></span>

<span dir="rtl">דתנינן אורייתא כֻּלא שמא דקודשא בריך הוא, ומאן דמשתדל בה,
כמאן דמשתדל בשְׁמא קדישא, בגין דאורייתא כלא חד שמא קדישא הוא, שמא עִלָאה,
שמא דכליל כל שמהן, ומאן דגרע אות חד מינה, כאילו עביד פגימותא בשמא קדישא,
תאנא ושם אלהים אחרים לא תזכירו, לא תוסיף על אורייתא ולא תגרע
מינה.</span>

<span dir="rtl">והאחדות של שם האל עם התורה, נראה כבר כאורך המקסימלי של
שמו.</span>

<span dir="rtl">לסיכום, ניתן לומר, שריבוי השמות של האל נובע מכמה סיבות
שונות , ומסתעף לכמה כיוונים שונים.</span>

- <span dir="rtl">הטאבו, הקדושה האינסופית שאין לגעת בה, מאלצת למצוא
  תחליפים לשם.</span>

- <span dir="rtl">המונותיאיזם, המאלץ אותנו להאמין באל אחד בעולם שבו
  אנחנו רואים, נהנים וסובלים, מכוחות מגוונים, מביא ליצירת שמות המאפיינים
  תכונות שונות של האל, במקום אֵלים רבים.</span>

- <span dir="rtl">ולבסוף, המיסטיקה, הרגש החזק של הרצון להתעלות, להתקרב
  לאל, משתמשת בשפה כדי לייצר לו שמות סודיים, או חסרי מובן פשוט, כך שרק
  אנשים מיוחדים, או לפחות אלה שמשתדלים מאוד, יכולים לפרוץ להם דרך אל האל
  בעזרת אותם שמות.</span>
