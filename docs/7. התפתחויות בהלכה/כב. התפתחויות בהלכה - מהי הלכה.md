<span dir="rtl"><u>התפתחויות בהלכה – מהי הלכה?</u></span>

<span dir="rtl">בנובמבר 2023 התחלתי בהרצאות בנושא "התפתחויות בהלכה",
לאחר שהתייעצתי עם יויו, והחלטנו שלקשישים כמונו, חזרה גם לשיגרה הזו יכולה
להועיל.</span>

<span dir="rtl">חשבתי שאצליח להכין כעשר הרצאות. בינתיים עברנו מלחמה
ארוכה, שנראית ללא סוף ובתוך כך עברנו 38 הרצאות ב 38 שבועות או קצת
יותר.</span>

<span dir="rtl">ועכשיו הזמן להודות. אין לי מושג ב"הלכה".</span>

<span dir="rtl">זה לא לשם הצניעות, אלא אמשול משל:</span>

<span dir="rtl">אדם, מתבקש לתאר התפתחויות בחקלאות, באיזור גדול, במשך
עשרות שנים בעזרת רחפן הטס בגובה מאות מטרים.</span>

<span dir="rtl">הוא יכול לספר ששדות מרעה הפכו לגידול תירס, ושדות חיטה
למטעי אבוקדו, וכרמים נעקרו... הוא יכול גם לנתח זאת מבחינה כלכלית, ואפילו
דתית (המוסלמים לא שותים יין והכרמים מיותרים). אבל, עם כל זה, אין לו מושג
בחקלאות. הוא לא מבין בשיטות השקאה, בדשנים, ובפיתוח גידולים בהכלאה או
בהנדסה גנטית.</span>

<span dir="rtl">כך עברנו על התפתחויות בהלכה.</span>

<span dir="rtl">ובכל זאת אני, לפחות, למדתי כמה דברים...</span>

<span dir="rtl">לסיכום הנושא הגיע הזמן לנסות לברר מהי ההלכה, ומה מקומה
בתרבות ישראל.</span>

<span dir="rtl">עמים מתאפיינים בתרבותם, הכוללת שפה, מנהגים, ימי חג ואבל
בלוח השנה, שירה, ספרות, היסטוריה, לבוש, מאכל, מוזיקה ועוד ועוד.</span>

<span dir="rtl">דתות מתאפיינות בפולחן (חגים, מנהגים מיוחדים, מרכזים
דתיים עולמיים, ומקומיים, ומנהיגים לא נבחרים שמייצגים את האל).</span>

<span dir="rtl">הדת היהודית (כמו גם המוסלמית, אך ספק אם יש עוד) מתאפיינת
גם במערכת חוקים מדוקדקת, הנוגעת בכל עניין בחיי המאמין. ובניגוד לכל דת
אחרת, יש רק עם אחד שבתוכו מאמיניה.</span>

<span dir="rtl">לכן ההבדל העצום, שהיום מאיים על קיומנו, בין הציבור הדתי
(שהוא כמעט בעיקרון אנטי דמוקרטי), לבין הציבור החילוני הליברלי.</span>

<span dir="rtl">היהודי החילוני, שעדיין קשור ליהדותו, ייראה את בסיסה
בתנ"ך, שהיא גם בסיס השפה העברית, ואת המשכה בכל היצירה התרבותית במשך
הדורות. מלבד הלכה, היא כוללת את המדרשים, ספרות הסוד העתיקה, ספרים
חיצוניים, שירת ספרד, אלפי פיוטים, קבלה, וכמובן הספרות, השירה, המוזיקה
שלאחר ההשכלה.</span>

<span dir="rtl">גם ההלכה היא חלק מתרבותו, אך כהיסטוריה.</span>

<span dir="rtl">היהודי הדתי ייראה את בסיס היהדות בהלכה המכוונת את כל
חייו.</span>

<span dir="rtl">ההלכה שלו מתחילה בתלמוד הבבלי (הכולל את המשנה), והתפתחה
דרך ספרות ההלכה בכל הדורות, והרבנים הם המומחים שלה, המתרגמים לו את
מצוותיה.</span>

<span dir="rtl">כל השאר הם קישוטים בלבד, וחלקם ייראו לו קישוטים לא
מתאימים... המודרנה היא שלילית או לפחות לא רלוונטית.</span>

<span dir="rtl">כמובן, שיש כאן הפשטה של ההבדלים, וקיימים גוונים רבים
ורצף מסוים.</span>

<span dir="rtl">אך הגיע הזמן לנסות לברר מהי ההלכה.</span>

<span dir="rtl">נתחיל בספרות ההלכה, הכוללת אלפי ספרים שונים, שנכתבו במשך
אלפיים שנה.</span>

<span dir="rtl">גם היא מגוונת בצורותיה. יש ספרים הכוללים את המצוות בלבד,
ויש המבססים אותן על ספרות קודמת, או היסקים מספרות קודמת, ואפילו על
אגדות. כאמור, ההלכה עוסקת בכל תחומי החיים, מהקרבת קורבנות בבית המקדש,
ועד הדרך הראויה להתעלס במיטה, ומהמאכלים המותרים, ועד זכויות השוכר
והמשכיר את הדירה, המוכר והקונה, השכן ושכנו הרבים על הגדר ביניהם.</span>

<span dir="rtl">הספרות ההלכתית מתחילה, למעשה, בארץ ישראל שלאחר
החורבן.</span>

<span dir="rtl">היא מסתמכת אמנם על התורה, אך זוהי הסתמכות ספרותית יותר
מאשר לוגית.</span>

<span dir="rtl">היא כוללת את מדרשי ההלכה:</span>

<span dir="rtl">מכילתא לספר שמות, ספרא לספר ויקרא, סִפרֵי לספרים במדבר
ודברים.</span>

<span dir="rtl">היא מסוכמת במשנה, ובהרחבה נוספת בתוספתא. ואת כל אלו
אימצו התלמודים לתוכם.</span>

<span dir="rtl">התלמוד הירושלמי, וכן התלמוד הבבלי שנערכים עד אמצע האלף
הראשון, כוללים את הספרות ההלכתית שלפניהם, אך דנים עליה, מפתחים, משנים,
מפרשים (אפילו לא כל המילים של ההלכה הארצישראלית מוכרות בזמנם).</span>

<span dir="rtl">זוהי ספרות דיונים בהלכה, שיש בה גם פסיקות.</span>

<span dir="rtl">עד סוף תקופת הגאונים, בערך שנת 1000 לספירה מתבסס התלמוד
הבבלי כמקור לפסיקות רבניות של המצוות בכל תחומי החיים. גם התחום הפולחני
(תפילות, כשרות, שבת) גם תחומי האישות (נישואים וגירושין) ואפילו מה שנקרא
היום "המשפט העברי", משפט אזרחי בין איש לרעהו (למרות המגבלות של יכולת
השיפוט של הקהילות בגולה).</span>

<span dir="rtl">מרוב מצוות ופרטיהן, וחילוקי הדעות שתמיד קיימים, וגם
ההבדלים בין הקהילות השונות, נכתבים אין סוף ספרי פרשנות ופסיקה.</span>

<span dir="rtl">נזכיר רק את אלה שקיבלו מעמד משמעותי בקהילות ישראל, וגם
מתוכם בודדים בלבד:</span>

- <span dir="rtl">**"הלכות רב אלפס"** שנכתב על ידי הרי"ף (רבי יצחק
  אלפסי, נפטר 1103, צפון אפריקה וספרד). אחד הספרים הראשונים המרכזים את
  ההלכות מ 24 מסכתות בתלמוד (מתוך 37 מסכתות), אלו הרלוונטיות
  לתקופתו.</span>

- <span dir="rtl">**"היד החזקה"** או "משנה תורה" שנכתב על ידי הרמב"ם,
  בערך בשנת 1175, ומנסה לכלול את כל ההלכות המחייבות לדעתו בזמנו, בצורה
  מסודרת מאוד וללא ביסוס על מקורות, או ציון מקור בתלמוד.</span>

- <span dir="rtl">**"הטור**" או "**ארבעה טורים**" נכתב על ידי יעקב בן
  אשר (בנו של "הרא"ש", אשר בן יחיאל, אשכנזי שברח לברצלונה). הספר נכתב
  בערך בשנת 1340, מנסה לאחד את כל ספרות ההלכה שקדמה לו, גם מאשכנז וגם
  מספרד. החלוקה של הספר לארבעה חלקים, תתקבל מאוחר יותר על ידי ה"שולחן
  ערוך".</span>

- <span dir="rtl">**"שולחן ערוך"**, נכתב על ידי יוסף קארו בצפת,
  בשנת 1558. הספר בנוי על פי "הטור", בארבעה חלקים:  
  "אורח חיים" הכולל את כל המצוות של סדר היום והחגים.  
  "יורה דעה" הכולל הלכות שחיטה, כשרות, נידה, אבלות, ועוד.  
  "אבן העזר" בענייני משפחה.  
  "חושן משפט" בענייני ממונות, בית דין אזרחי ופלילי.  
  הספר כולל רק את הדינים הרלוונטיים לתקופת הגלות, ואינו כולל את כל אלו
  שקשורים בבית המקדש ומצוות הקשורות בארץ ואינן מחייבות בגלות. הפסיקה
  הספרדית מסתמכת עליו בדרך כלל עד היום.</span>

- <span dir="rtl">**"המפה"**, כוללת את ההשגות של הרמ"א (ר' משה אישרליס
  מפולין), כלומר, את מנהגי האשכנזים, ובדרך כלל נכללת בהערות בתוך ספרי
  השולחן ערוך, וכך מאפשרת גם לאשכנזים להשתמש בספר.</span>

- <span dir="rtl">"**קיצור שולחן ערוך**" של שלמה גאנצפריד, יצא בהונגריה
  ב 1864, וכולל את הפסיקות הרלוונטיות לאדם הפשוט. בוחר בכיוון מחמיר בדרך
  כלל.</span>

- <span dir="rtl">**"משנה ברורה"** נכתב על ידי רבי ישראל מאיר הכהן
  מראדין, "החפץ חיים", במשך שלושים שנה עד 1907, וכולל את כל הדינים של
  חלק "אורח חיים" בשולחן ערוך. מקובל היום על החרדים האשכנזים.</span>

- <span dir="rtl">**"בן איש חי"**, ספר הלכות עם דרשות, שנכתב על ידי חכם
  יוסף חיים מבגדד (נפטר 1909). פוסק על פי "השולחן ערוך" אך לא פעם מחמיר.
  התקבל כספר הלכה ביהדות בבל וחלק מיהדות המזרח האחרים.</span>

- <span dir="rtl">**"ילקוט יוסף"**, נכתב עד לפני כשלושים שנה על ידי הרב
  הראשי לישראל, יצחק יוסף, שקיבל על ספר זה את פרס ישראל.  
  הספר מורכב מ 41 כרכים ובנוי על ה"שולחן ערוך", בצורה ובשפה נוחה לכל
  קורא. הספר מקובל על חלקים גדולים ביהדות הספרדית היום.</span>

<span dir="rtl">בנוסף לספרים המפורסמים הללו, נכתבו עוד עשרות ואולי מאות
ספרים המפרשים את הספרים הללו על ידי רבנים אחרים. כמעט כל רב בעל מעמד כתב
ספר. לפעמים רק על נושא אחד. מפרשיהם המידיים מכונים "נושאי כלים".</span>

<span dir="rtl">בנוסף לכל אלה, קיימת ספרות עצומה של שאלות ותשובות
(שו"ת), מימי הגאונים ועד ימינו אלה ממש. קל למצוא אפילו במרשתת רבנים רבים
שעונים על שאלות.</span>

<span dir="rtl">כל זה מראה כמה ההלכה מתפתחת תמיד, בעיקר מתוך צרכים
הנוצרים משינויים טכנולוגיים, כלכליים, חברתיים ומדיניים.</span>

<span dir="rtl">כמובן, שהחלק הארי של כל הספרות הזאת לא כולל חידושים, אלא
חזרה על הנכתב בעבר. ובכל זאת ריבוי החומר מאפשר לרב לפסוק לפי דעתו, על
ידי מציאת אסמכתא מרב חשוב בעבר. לכן יש תמיד רבנים מחמירים, ורבנים מקלים.
לגבי היהודי החילוני, כמובן שלא בולטים ההבדלים ביניהם.</span>

<span dir="rtl">מי שיקרא תשובות של הרב עובדיה ב"יביע אומר" יופתע לראות
תשובות של עשרות עמודים, שכוללות ציטוטים מעשרות חכמי העבר, רק כדי לפסוק
בסוף כמו שרצה הרב לפסוק מראש.</span>

<span dir="rtl">ומכיוון שהודיתי סוף סוף, שאני לא מבין דבר בהלכה, אני
מביא כמה דוגמאות מספרי הלכה ממש, כדי שגם אתם לא תבינו דבר בהלכה אבל
תבינו אותי. הדוגמאות הן מהלכות שבת. הקטעים הם מסוגי הספרות שהזכרנו, ולפי
סדר כרונולוגי מישן לחדש. נקווה שלא נשתעמם.</span>

<span dir="rtl"><u>משנה מסכת שבת פרק ו</u></span>

<span dir="rtl">(ב) לֹא יֵצֵא הָאִישׁ בְּסַנְדָּל הַמְסֻמָּר, וְלֹא בְיָחִיד בִּזְמַן שֶׁאֵין בְּרַגְלוֹ
מַכָּה, וְלֹא בִתְפִלִּין, וְלֹא בְקָמֵיעַ בִּזְמַן שֶׁאֵינוֹ מִן הַמֻּמְחֶה, וְלֹא בְשִׁרְיוֹן, וְלֹא בְקַסְדָּא,
וְלֹא בְמַגָּפַיִם. וְאִם יָצָא, אֵינוֹ חַיָּב חַטָּאת:</span>

<span dir="rtl">(ג) לֹא תֵצֵא אִשָּׁה בְּמַחַט הַנְּקוּבָה, וְלֹא בְטַבַּעַת שֶׁיֵּשׁ עָלֶיהָ חוֹתָם, וְלֹא
בְכֻלְיָאר, וְלֹא בְכוֹבֶלֶת, וְלֹא בִצְלוֹחִית שֶׁל פַּלְיָטוֹן. וְאִם יָצְתָה, חַיֶּבֶת חַטָּאת, דִּבְרֵי רַבִּי
מֵאִיר. וַחֲכָמִים פּוֹטְרִין בְּכוֹבֶלֶת וּבִצְלוֹחִית שֶׁל פַּלְיָטוֹן:</span>

<span dir="rtl">לצאת, הכוונה מרשות היחיד לרשות הרבים.</span>

<span dir="rtl">קמיע של מומחה מותר, כי הוא באמת עוזר...</span>

<span dir="rtl"><u>ירושלמי שבת פרק ו הלכה ב</u></span>

<span dir="rtl">**משנה:** לא יצא האיש בסנדל המסומר ולא ביחיד בזמן שאין
ברגלו מכה ולא בתפילין ולא בקמיע בזמן שאינו מן המומחה ולא בשריון לא בקסדא
ולא במגפיים ואם יצא אינו חייב חטאת:‏</span>

<span dir="rtl">**גמרא:** מפני מה גזרו על סנדל מסומר. יש אומרים שהיו
רואות את ראשו ומפילות. וי"א שהיו שומעות קולו ומפילות. וי"א על ידי שהיו
נדחקין זה בזה והורגין זה את זה. מה נפק ביניהון הדוסטא. מאן דמר שהיו
רואות את ראשו ומפילות, מותר. ומאן דאמר שהיו שומעות קולו ומפילות או שהיו
נדחקין זה בזה והורגין זה את זה, אסור. ולא בשעת השמד גזרו מכיון שעבר השמד
יהא מותר. לא עמד ב"ד וביטל. מעתה אפילו בחול. לאו אורחיה דבר נשא מיהוי
ליה תרין סנדלין חד לחולא וחד לשובתא. .... כמה מסמרן יהו בו. רבי יוחנן
אמר חמשה כחמשה ספרי תורה. ר' חנינא אמר שבעה (דברים לג) וכימיך דבאך.
נהגין רבנין כהדא דר' חנינא דרש ר' אחא בשם רבי חנינא תשעה. רבי היה נותן
שלשה עשר בזה ואחד עשר בזה כמנין משמרות. (קהלת יב) וכמסמרות נטועים. מה
משמרות כ"ד. אף מסמרים כ"ד.</span>

<span dir="rtl"><u>תלמוד בבלי מסכת שבת דף ס/א</u></span>

<span dir="rtl">**משנה**: לא יצא האיש בסנדל המסומר ולא ביחיד בזמן שאין
ברגלו מכה ולא בתפילין ולא בקמיע בזמן שאינו מן המומחה ולא בשריון ולא
בקסדא ולא במגפיים ואם יצא אינו חייב חטאת:</span>

<span dir="rtl">**גמרא**: סנדל המסומר מאי טעמא? אמר שמואל, שלפי הגזרה
היו והיו נחבאין במערה ואמרו הנכנס יכנס והיוצא אל יצא. נהפך סנדלו של אחד
מהן. כסבורין הם אחד מהן יצא וראוהו אויבים ועכשיו באין עליהן. דחקו זה בזה
והרגו זה את זה יותר ממה שהרגו בהם אויבים. .... באותה שעה אמרו אל יצא אדם
בסנדל המסומר. אי הכי בחול נמי ליתסר? מעשה כי הוה בשבת הוה. ביום טוב
לישתרי....</span>

<span dir="rtl">ובהמשך מתלבטים ומסבירים שבשבת יש התקהלות, ובימים אחרים
לא...</span>

<span dir="rtl"><u>רמב"ם יד החזקה הלכות שבת פרק יט</u></span>

<span dir="rtl">(ב) אין יוצאין בסנדל מסומר שסמרו לחזקו, ואפילו ביום טוב
גזרו שלא יצא בו. ומותר לצאת באבנט שיש עליו חתיכות קבועות של כסף ושל זהב
כמו שהמלכים עושין מפני שהוא תכשיט, וכל שהוא תכשיט מותר, והוא שלא יהא
רפוי שמא יפול ברה"ר ויבוא להביאו:</span>

<span dir="rtl">אין הסבר "היסטורי" אך יש הסבר של "סייג", שמא זה יגרור
עבירה...</span>

<span dir="rtl"><u>שו"ת הרא"ש כלל כב סימן ח</u></span>

<span dir="rtl">בענין המוקצה \[מוקצה הוא דבר שאסור לטלטלו, כלומר להזיזו,
ואפילו בבית\] יש ארבעה דינין. המין הראשון דבר המוקצה מחמת גופו, כאבנים
ועצים ומעות וכיוצא בהם, שאין להם תורת כלי \[המילה כלי היא דבר המחובר
לגוף כמו בגד או תכשיט\]. המין השני דבר המוקצה מחמת איסורו, כגון נר
שהדליקו בה באותה שבת, וכגון תרומה טמאה וטבל, וכל דבר המחובר בין השמשות
ונתלש, ומחוסר צידה וניצוד, וכן כיס שיש בה מעות, ..... המין השלישי דבר
המוקצה מחמת מצותו כעצי סוכה ונוייה. המין הרביעי דבר המוקצה מחמת מלאכתו,
כלומר שיש עליו מלאכת איסור, כקורנס הנפחים וכיוצא בהם:</span>

<span dir="rtl">......</span>

<span dir="rtl">ואחרי שביארנו דיני המוקצה הוצרכנו לפרש דיני הטלטול, שיש
כמה דברים שמותר בהם לטלטל אפילו דבר המוקצה מחמת גופו או מחמת איסורו. יש
מהם שמותר לטלטלן בעצמם ויש מהם על ידי דבר אחר. ומצאתי בהם עשרה
דרכים:</span>

<span dir="rtl">הדרך הא', מצינו שהתירו לטלטל האיסור מצד ההתר כחררה
\[פיתה על גחלים\] שהטמינה בגחלים, שהתירו לתחוב בכוש או בכרכר ולנערה.
....</span>

<span dir="rtl"><u>טור או"ח סימן שא</u></span>

<span dir="rtl">אין יוצאין בסנדל המסומר ל"ש שבת ול"ש י"ט. ובגמרא מפרש
צורתו וכמה מסמרים יש לו **ואין מצוי לנו ולכן לא הארכתי בו** ואִלו סנדלים
שלנו המסומרים, אינן בכלל זה, ומותר לצאת בהם, **ומ"מ נהגו בהן איסור**
ואין לפרוץ גדר.</span>

<span dir="rtl">כמה היפוכים במשפט אחד...</span>

<span dir="rtl"><u>שו"ע או"ח סימן שח</u></span>

<span dir="rtl">(טו) סנדל שנפסקה רצועה הפנימית, עדיין תורת כלי עליו
ומותר לטלטלו; נפסקה החיצונה בטל מתורת כלי ואסור לטלטלו; ואם הוא בכרמלית,
מותר לכרוך עליו גמי לח שהוא מאכל בהמה לתקנו, שלא יפול מרגלו; ובחצר שהוא
נשמר שם, אסור:</span>

<span dir="rtl">הקטע הבא הוא דוגמה לציטוט חכמי עבר.</span>

<span dir="rtl"><u>שו"ת רדב"ז ח"ה סימן אלף תכב</u></span>

<span dir="rtl">**שאלת ממני** אודיעך מאי זה טעם פסק **הרמב"ם** ז"ל
באפרוח שנולד ביו"ט אסור משום מוקצה.</span>

<span dir="rtl">והא הוי פלוגתא ד**רב** סבר אסור ו**שמואל** **ור' יוחנן**
סברי מותר. והא קי"ל **רב ור' יוחנן** הלכה כ**ר' יוחנן** וכ"ש **דשמואל**
קאי כותיה. ותו כיון דלא איפסיקא הלכתא בהדיא הוי ספיקא דרבנן והוה לן
למיזל לקולא:</span>

<span dir="rtl">**תשובה.** איכא כמה דפסקו **כר' יוחנן** דמותר, אבל
**הגאונים ור"ת** ז"ל פסקו כרב בהדיא, **והריא"ף** לא פסק כלל, והניח הדבר
בספק, אבל **הרא"ש** ז"ל כתב שדעתו של **הריא"ף** ז"ל להחמיר, ולא ידעתי
מנא ליה הא, **והר"ן** ז"ל כתב דמספקא ליה ומשום הכי סתם. ואיפשר דטעם
**הגאונים** ז"ל לפסוק כ**רב** משום דבשלמא אי הוה פשיטא לן דאמרה **ר'
יוחנן** ודאי הוה פסקינן כותיה....</span>

<span dir="rtl">החתם סופר, אבי האורתודוקסיה המודרנית, מתלבט
מאוד...</span>

<span dir="rtl"><u>שו"ת חתם סופר חלק או"ח תשובה ס</u></span>

<span dir="rtl">ארץ רעשה והתגעשה במלחמות אשר נתהוו סביבות גבולנו, פור
התפוררה הארץ מוט התמוטטה על ידי יריית חצים ואבני בליסטראות אשר יורו
המורים מעבר לנהר דונאיי אל תוך עירנו ק"ק פ"ב, ופגשו בבתים ונהרסו יסודי
החומות והשתות כמה מאות, וגם יקוד יקד והציתו אש ונשרפו קרוב למאתים בתים
ואחרי האש והרעש רוח סערה ומי גשמים שוטפים כמה פעמים דשכיחי האי שתא הכא,
אשר עי"ז נפלו כשבר נבל יוצרים שארית פליטת החומות, בעמדם בלי מחסה וכיסוי
גג על גבם, ודין גרמא הפסד ממון לרבבות, והאחרון הכביד אחינו בני ישראל
סחופים ומדולדלים מבלי מצוא מקום מנוח דירת מנוחה אשר ייטיב להם ולנשיהם
ובניהם וטפם, הרה ויולדת יחדיו.</span>

<span dir="rtl">ולהיות כי רבו כמו רבו עתה הבונים חרבות למו, נימולים
ואינם נימולים, ע"כ יקר מאוד למצוא פועלים ושארי צרכי הבנין כפי מסת
המלאכה, ואם יאוחר דבר הבנין זמן מה הנה ימי הסתיו יקרבו ויאתיון וירבה
ההפסד וגם יכפול צערא דגופא וטלטולא דהני גברא, גלל כן שחרו פנינו **להמציא
להם היתר לבנות גם בשבת קודש** כי הדבר ידוע אם יפגרו הפועלים ביום ש"ק
איכא למיחש שיומשכו בדברים אל בית אחד מהערלים לבנות שמה ואז לא יחזרו לבית
ישראל ויתבטלו בנינם ח"ו:</span>

<span dir="rtl">ואופן השכירות של הפועלים הנהוג פה, יש הבונים על ידי
שכירי יום ממש ומשלמים שכר פעולתם יום יום, ואמנם היהודים שכרו עם האומן
שקורין מיינסטר שהוא יעמיד פועלים ושכירי יום שלו, חרשי עץ ואבן, ולבסוף
יעלה בחשבון כמה הוציא הוצאות, וישולם לו קרנו בראש, וקוצצים לו סך ריוח
לכשיברך על המוגמר, ואין ליהודי בעל הבנין עסק עם הפועלים כלל רק עם האומן
אשר קצץ עמו:</span>

<span dir="rtl">והאמנם בעו"ה הדור פרוץ כבקעה וראוי לגדר גדר ולעשות סייג
לתורה להחמיר, ולא להוסיף קולא, אך אני הגבר ראה עני עמי וההפסד הרב ההוא
וצערא דגופא טובא עין ראתה ותעידה, ע"כ אמרתי בכל כי האי גוונא כחא דהיתרא
עדיף. ואעיין קצת בשריותא דהאי מילתא, ומאשר לאדם דעת חונן אשאל ואתחנן
יחונני דעה בינה והשכל ולא אכשל ח"ו ויהא רעוא דאימא מילתא דתתקבל:</span>

<span dir="rtl">הנה לכאורה היה נראה להתיר מטעם שכ' מג"א סי' רמ"ד סק"ח
דאיכא למסמך אהך דיעה שבי"ד סי' קמ"א ס"ד דברבים ליכא חשדא, וה"נ כיון
שהדבר נוגע לכמה מאות נפשות מישראל....</span>

<span dir="rtl">....... \[הרבה דפים\]</span>

<span dir="rtl">מכל הלין טעמי שפיר באנפאי לחוות דעתי בפני מופלגי תורה
שבק"ק, **ואם דעתם מסכמת להתיר** אזי דרינא בהדייהו שיבא מכשורי, וה' ירחם
ויברך את עמו בשלום ולא ישמע עוד בכי וזעקה בבתינו ולא שוד ושבר בגבולינו
ויעלינו לציון ברנה:</span>

<span dir="rtl">הכ"ד החותם פה ק"ק פ"ב נגהי ליום עש"ק חמשה עשר באב תקס"ט
לפ"ק:</span>

<span dir="rtl">משה"ק סופר מפפד"מ:</span>

<span dir="rtl"><u>ספר בן איש חי - הלכות שנה שניה - פרשת ויגש</u></span>

<span dir="rtl">\[י\] שכח מערב שבת מעות על הכר או על מחצלת או על כסא
וכיוצא, וצריך הוא לזה הכר ביום שבת לשכב עליו, הרי זה מנער הכר והמעות
נופלות שם, אבל לא יטלטל הכר עם המעות וינערנו במקום אחר, ואם צריך לישב
במקום הכר, אז מותר לטלטל הכר עם המעות שעליו להניחו במקום אחר כדי לישב
שם, ואם אינו צריך לא לכר ולא למקומו, ורק חושש על המעות שלא יגנבו, ולכן
רוצה לפנותו משם או לנערו אסור.</span>

<span dir="rtl">במה דברים אמורים, בשוכח שלא היה בדעתו קודם שבת שישארו שם
בשבת, אלא היה בדעתו להסירם משם קודם כניסת שבת ושכח ולא הסירם, אבל אם
הניחם שם על דעת שישארו שם גם בשבת, אז נעשה הכר ההוא בסיס לדבר האסור,
והרי הכר עצמו מוקצה ואסור לנערו או לטלטלו, ואפילו אם עבר ונטל המעות
מעליו, אפילו הכי הכר עצמו אסור בטלטול כדין שאר מוקצה שאסור להזיזו
ממקומו. וכל שהיה בין השמשות בסיס לדבר האסור, אף על פי דאחר בין השמשות
תיכף נטלו המוקצה מעליו, נאסר הכר בטלטול כל השבת כולו, דמתוך דהוקצה בין
השמשות הוקצה לכל השבת.</span>

<span dir="rtl"><u>משנה ברורה על או"ח סימן שח</u></span>

<span dir="rtl">(נט) נפסקה החיצונה וכו' - וכ"ז **בסנדלים שלהם** (סב) אבל
**במנעלים שלנו** אע"פ שנפסקה עדיין חזי ללבישה ותורת כלי עליה דדוקא
במנעלים שלהם שהיו פתוחים לגמרי מלמעלה וצדדיו של עץ או של עור קשה והרצועה
נקשרת ע"ג הרגל ואם נפסקה לא היה יכול לנועלו (סג) משא"כ בשלנו:</span>

<span dir="rtl"><u>ספר ילקוט יוסף סימן ד - אות נד</u></span>

<span dir="rtl">טלטול שעון עם מחשב בשבת:‏</span>

<span dir="rtl">ולכן אף על פי שבשו"ת יצחק ירנן ח"א (סימן לב) כתב לאסור
לענוד שעון אלקטרוני מחשש שמא ילחץ בכפתור שהוא חשש קרוב. ע"ש. וגם הרה"ג
הנאמ"ן כתב בשו"ת תפלה למשה (שבת עמוד רמח, סימן כג) לדחות בלשון חריפה את
מה שכתבנו בילקוט יוסף בענין זה, וכתב שם, דרחמנא ליצלן מהנוהגים היתר בזה.
ע"ש.</span>

<span dir="rtl">אולם אנן אתכא דמרן אאמו"ר עט"ר שליט"א סמכינן, ואיהו
סבירא ליה בכל תוקף שאין לחוש בזה, ורק מצד חומרא, שהמחמיר בכל דבר תבוא
עליו ברכת טוב, ולשומעים ינעם וכו', אבל אין להורות בדרך של איסור ולגזור
בדבר שלא כתבוהו הפוסקים הראשונים. דאף בגזרה שהיא דומה ממש לגזרות חז"ל,
אין לנו לגזור מדעתינו, וכמו שכתב רבנו הגרי"ח בשו"ת ידי חיים. וראה בשו"ת
יביע אומר ח"ז (חלק אורח חיים סימן לז סוף אות ג):‏</span>

<span dir="rtl">ומה שכתב בתפלה למשה שם דחשיב ככלי שמלאכתו לאיסור, הנה אף
אי נימא כן, בודאי כיון שיש בשעון מלבד המחשב גם מורה שעות, הרי דמי לפטיש
הנמצא על ערימת פירות, ורוצה ליקח מהפירות, דשרי לטלטל את הפטיש להסירו משם
כדי לקחת את הפירות. וגם כאן אף שמטלטל את המחשב ואת הבטרייה, מכל מקום
רוצה את השעון עצמו, ולצורך זה הוא מטלטל את המחשב כדי לדעת מה השעה.
וממילא הוי כטלטול לצורך גופו ומקומו:‏</span>

<span dir="rtl">צריך לציין שהרב יוסף הולך, כנראה בעקבות אביו, עובדיה
יוסף בניסיון להקל. ואנחנו רואים כמה קשה להקל, ולהרשות להזיז שעון עם
סוללה בשבת.</span>

<span dir="rtl">נראה שטעמנו מעט מטעמה של הלכה, ודרך כתיבתם של פוסקי הלכה
שונים.</span>

<span dir="rtl">ובכך ניפרד מנושא זה.</span>
