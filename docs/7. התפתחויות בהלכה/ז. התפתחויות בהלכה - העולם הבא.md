<span dir="rtl"><u>התפתחויות בהלכה – העולם הבא</u></span>

<span dir="rtl">ראשית, הערה המתייחסת לנושא הקודם, חג השבועות.</span>

<span dir="rtl">חג השבועות בקיבוצים החל בשנת 1924 בכפר יחזקאל, וב 1925
בעין חרוד, במתכונת הידועה גם ממחניים.</span>

<span dir="rtl">מעניינת תגובת הרב מימון, מראשי הציונות הדתית של אז (היה
אחר כך שר הדתות)</span>

<span dir="rtl"><u>הרב י"ל פישמן (מימון) על חג הביכורים בעמק יזרעאל,
בתוך: זעירא מוטי, "קרועים אנו" (יד יצחק בן צבי, 2002), עמ'
169</u></span>

<span dir="rtl">את חגם הם חוגגים ואת חגנו הם מחללים. את חג השבועות זמן
מתן תורתנו העיזו החציפו לחלל במקהלות... היודעת ההנהלה הציונית... כי בחג
השבועות התאספו אלפי מן המתיישבים, באו ברכבת ובעגלות ושיתפו גם תינוקות של
בית רבן לחגיגה, לצורה חגיגה שבדו מליבם, אך יש בה משום ביזוי מועדות
וחילול החג לפי התורה הכתובה והמסורת יחד... מנהגים כאלה... בשום פנים לא
תוכל כנסת ישראל לסבול אותם בימי חג ומועד</span>.

<span dir="rtl"><u>נעבור לדיון בעולם הבא.</u></span>

<span dir="rtl">יש כמה שיטות באמונות בעולם שבו חיים לאחר המוות. מהן
המתארות מעבר מיידי מעולם לעולם, ומהן הדוחות את האירוע הזה ל"אחרית
הימים", ומכונות בדרך כלל "תחיית המתים".</span>

<span dir="rtl">אך יש סיבות לעיסוק בנושא הזה בכל תרבות.</span>

<span dir="rtl">הסיבה הראשונה היא פסיכולוגית. אדם אינו יכול לתאר בדמיונו
מצב שהוא איננו קיים. זה לא הדבר היחיד, אגב, שאנחנו יכולים, לדעת, אך לא
יכולים לדמיין.</span>

<span dir="rtl">הסיבה השנייה קשורה בתפיסת המוסר. אנחנו מצפים לגמול על
"מעשים טובים" ולעונש על "חטאים", ובחיים "צדיק ורע לו, רשע וטוב לו". נוצר
"דיסוננס קוגניטיבי" כלומר סתירה בעולם הנפשי.</span>

<span dir="rtl">הסיבה השלישית שקשורה לשנייה, היא סיבה חברתית-פוליטית.
השלטון, או אפילו הציבור, הקהילה, זקוקים לאמצעי כפייה של החוקים, גם כאשר
אין אפשרות לתפוס את העבריין ולהענישו, והוא יכול להמשיך בעבירות כל חייו.
האיום "במקל ובגזר" לאחר המוות פועל אם מאמינים בו.</span>

<span dir="rtl">המתמטיקאי בלז פסקל, שנפטר ב 1662, עסק גם בתורת ההסתברות,
והפך בסוף ימיון לנזיר העוסק בתיאולוגיה. הוא מנסה לשכנע אותנו להאמין
באלוהים, וכך הוא טוען:</span>

<span dir="rtl">אם אלוהים אינו קיים, אינך מפסיד דבר אם אתה מאמין בו, אך
אם אלוהים קיים ואינך מאמין בו, אתה מפסיד הכול . \[אתה תגיע לגיהנם לזמן
אינסופי\].</span>

<span dir="rtl">ומבחינתו כמאמין באל נוצרי (מזרם מסוים) הרעיון ברור, אם
אלוהים קיים ותאמין בו תזכה לחיי נצח בגן עדן, ואם תכפור בו תבלה בגיהנום.
ואם אינו קיים אתה לא מפסיד הרבה מכך שאת חי חיי אמונה (בנצרות אפילו אין
הרבה מצוות...).</span>

<span dir="rtl">הכשל העיקרי בטענתו, כמובן, הוא בעובדה שאלוהים אינו מוגדר
היטב. אם האל המוסלמי הוא הנכון, לא יעזור לך שתאמין באל הנוצרי. אבל גישתו
מדגימה את החשיבות הפסיכולוגית של האמונה בעולם הבא.</span>

<span dir="rtl">במקורות הקדומים, התנ"כים, בדרך הכלל אין "עולם הבא", אין
"נשמה" נפרדת מהגוף, והגמול והעונש מובטחים בחיי האדם, זה בולט בספר דברים
בפרקים על הברכה והקללה.</span>

<span dir="rtl"><u>ספר דברים פרק יא</u></span>

<span dir="rtl">(יג) וְהָיָה אִם שָׁמֹעַ תִּשְׁמְעוּ אֶל מִצְוֹתַי אֲשֶׁר אָנֹכִי מְצַוֶּה אֶתְכֶם הַיּוֹם
לְאַהֲבָה אֶת יְהֹוָה אֱלֹהֵיכֶם וּלְעָבְדוֹ בְּכָל לְבַבְכֶם וּבְכָל נַפְשְׁכֶם:</span>

<span dir="rtl">(יד) וְנָתַתִּי מְטַר אַרְצְכֶם בְּעִתּוֹ יוֹרֶה וּמַלְקוֹשׁ וְאָסַפְתָּ דְגָנֶךָ וְתִירשְׁךָ
וְיִצְהָרֶךָ:</span>

<span dir="rtl">.....</span>

<span dir="rtl">(טז) הִשָּׁמְרוּ לָכֶם פֶּן יִפְתֶּה לְבַבְכֶם וְסַרְתֶּם וַעֲבַדְתֶּם אֱלֹהִים אֲחֵרִים
וְהִשְׁתַּחֲוִיתֶם לָהֶם:</span>

<span dir="rtl">(יז) וְחָרָה אַף יְהֹוָה בָּכֶם וְעָצַר אֶת הַשָּׁמַיִם וְלֹא יִהְיֶה מָטָר וְהָאֲדָמָה
לֹא תִתֵּן אֶת יְבוּלָהּ וַאֲבַדְתֶּם מְהֵרָה מֵעַל הָאָרֶץ הַטֹּבָה אֲשֶׁר יְהֹוָה נֹתֵן לָכֶם:</span>

<span dir="rtl">בספרים המאוחרים בתנ"ך ניתן למצוא הצהרות מפורשות על אי
אמונה בעולם הבא, על ידי הדגשה שלאחר המוות אין כלום:</span>

<span dir="rtl"><u>ספר ישעיה פרק לח</u></span>

<span dir="rtl">(יח) כִּי לֹא שְׁאוֹל תּוֹדֶךָּ מָוֶת יְהַלְלֶךָּ לֹא יְשַׂבְּרוּ יוֹרְדֵי בוֹר אֶל
אֲמִתֶּךָ:</span>

<span dir="rtl">(יט) חַי חַי הוּא יוֹדֶךָ כָּמוֹנִי הַיּוֹם אָב לְבָנִים יוֹדִיעַ אֶל
אֲמִתֶּךָ:</span>

<span dir="rtl">ואפילו ספרים שמקובל שנתחברו בימי בית שני.</span>

<span dir="rtl"><u>ספר קהלת פרק ט</u></span>

<span dir="rtl">(ד) כִּי מִי אֲשֶׁר יְחֻבַּר אֶל כָּל הַחַיִּים יֵשׁ בִּטָּחוֹן כִּי לְכֶלֶב חַי הוּא
טוֹב מִן הָאַרְיֵה הַמֵּת:</span>

<span dir="rtl">(ה) כִּי הַחַיִּים יוֹדְעִים שֶׁיָּמֻתוּ וְהַמֵּתִים אֵינָם יוֹדְעִים מְאוּמָה וְאֵין
עוֹד לָהֶם שָׂכָר כִּי נִשְׁכַּח זִכְרָם:</span>

<span dir="rtl">(ו) גַּם אַהֲבָתָם גַּם שִׂנְאָתָם גַּם קִנְאָתָם כְּבָר אָבָדָה וְחֵלֶק אֵין לָהֶם עוֹד
לְעוֹלָם בְּכֹל אֲשֶׁר נַעֲשָׂה תַּחַת הַשָּׁמֶשׁ:</span>

<span dir="rtl"><u>ספר תהילים פרק קטו</u></span>

<span dir="rtl">(יז) לֹא הַמֵּתִים יְהַלְלוּ יָהּ וְלֹא כָּל יֹרְדֵי דוּמָה:</span>

<span dir="rtl">(יח) וַאֲנַחְנוּ נְבָרֵךְ יָהּ מֵעַתָּה וְעַד עוֹלָם הַלְלוּ יָהּ:</span>

<span dir="rtl">יש גם כמה סיפורים, שניתן להגדירם עממיים, שמאפשרים אמונה
בחיים אחרי המוות, כמו העלאת רוחו של הנביא שמואל על ידי בעלת האוב מעין
דור, או עלייתו של אליהו במרכבת אש השמיימה. אבל רק בספר דניאל, המאוחר
בספרי התנ"ך, שנכתב כבר בתקופה ההלניסטית, יש אמירה מפורשת בנידון, חזון
אחרית הימים הכולל גמול.</span>

<span dir="rtl"><u>ספר דניאל פרק יב</u></span>

<span dir="rtl">(ב) וְרַבִּים מִיְּשֵׁנֵי אַדְמַת עָפָר יָקִיצוּ אֵלֶּה לְחַיֵּי עוֹלָם וְאֵלֶּה לַחֲרָפוֹת
לְדִרְאוֹן עוֹלָם:</span>

<span dir="rtl">(ג) וְהַמַּשְׂכִּלִים יַזְהִרוּ כְּזֹהַר הָרָקִיעַ וּמַצְדִּיקֵי הָרַבִּים כַּכּוֹכָבִים
לְעוֹלָם וָעֶד:</span>

<span dir="rtl"><u>ספר דניאל פרק יב</u></span>

<span dir="rtl">(יג) וְאַתָּה לֵךְ לַקֵּץ וְתָנוּחַ וְתַעֲמֹד לְגֹרָלְךָ לְקֵץ הַיָּמִין:</span>

<span dir="rtl">והביטוי האחרון עד היום בשימוש בטקס קבורה דתי.</span>

<span dir="rtl">ובכלל ספר דניאל משמש מעין ביסוס לאמונה של יום הדין
העתידי, ובווריאציה אחרת, של המשפט האלוהי הנערך בשמים.</span>

<span dir="rtl">כמעט אין ספק, שהאמונה בהישארות הנפש היא השפעה חיצונית על
הדת היהודית בימי בית שני, כמו אמונות וטקסים רבים.</span>

<span dir="rtl">בתרבות היוונית מופיעות דעות שונות ואגדות שונות הקשורות
בעולם שאחרי המוות. מגלגול נשמות אצל הפיתגוריאנים, דרך "המיתוס של אֶר" אצל
אפלטון, ועד אגדות הקשורות באל האדס המושל בשאול, כמו אורפיאוס שכמעט מצליח
להחזיר את אהובתו אוורדיקה משם.</span>

<span dir="rtl">והינה קטע מ"המדינה" של אפלטון, שמכונה "המיתוס של
אר":</span>

<span dir="rtl">אר הארמני נחשב למת אך התעורר וסיפר מה ראה בשאול. כל
הנשמות מתאספות באחו ונערכת הגרלה לחייהם הבאים. הם אינם בוחרים לפי הגורל
אלא אחראים הם בעצמם על החיים שבוחרים. אחת הנשמות שהייתה מלך טוב וישר
בחייה הקודמים, בחרה בחיי טיראן. לאחר שבחרה, קראה ביתר עיון את מה שבחרה
ונכתב שהיא תאכל את בניה ותסבול. הנשמה בכתה והאשימה את הגורלות על אף
שהייתה זו הבחירה שלה בלבד, והיא גם יכולה לבחור כיצד לחיות את חייה. אר
מסביר כי כשהיה מלך וטוב היה כך מתוך הרגל, ולא מתוך החלטה ועל כן ניתן
להסביר מדוע בחר בחיים של רשע</span>. 

<span dir="rtl">זה מתאים לתפיסת הגורל גם בטרגדיות היווניות, שבהן האדם
בוחר בגורלו הקשה מבלי לדעת. ואפילו מילכוד מתוחכם של ההחלטה האנושית
ההגיונית שמביאה לתוצאה הפוכה.</span>

<span dir="rtl">ואם נחזור אלינו, לשלב האמונות שלאחר התנ"ך, נמצא בספר
החיצוני "חזון עזרא" את הקטע: (מתוך "ספרים חיצוניים", אברהם כהנא, חזון
עזרא ז' י-י"ג).</span>

<span dir="rtl">כי כל אשר לא ידעוני בחייהם בהיטיבי להם, וכל אשר בזו
תורתי בעוד היות להם חופש, ומקום לתשובה עוד היה פתוח להם, והם לא השכילו
כי אם בזו לו, הם יבינו אלה אחרי מותם בעשות להם שפטים. ואתה אל תבקש מעתה
לדעת איך יִשפטו הרשעים, כי אם תדרוש איך ימלטו הצדיקים אשר להם העולם
ולמענם העולם.</span>

<span dir="rtl">והנוצרים הראשונים מקבלים את האמונה הזאת בגירסאות שונות,
כאשר חילוקי הדעות הם בדרך כלל, אם רק הנשמה מגיעה לגיהנום או גם
הגוף:</span>

<span dir="rtl"><u>הבשורה על פי מתי, י' 28: גם הגוף מגיע
לגיהנום.</u></span>

<span dir="rtl">וְאַל־תִּירְאוּ מִן־הַהֹרְגִים אֶת־הַגּוּף, וְאֶת־הַנֶּפֶשׁ לֹא־יוּכְלוּ לַהֲרֹג, אַךְ
תִּירְאוּ אֵת אֲשֶׁר־יוּכַל לְאַבֵּד גַּם **אֶת־הַנֶּפֶשׁ גַּם אֶת־הַגּוּף בְּגֵיהִנֹּם**׃</span>

<span dir="rtl"><u>הבשורה על פי לוקס י"ב 4-5 הגוף מת והנפש מגיעה
לגיהנום.</u></span>

<span dir="rtl">ואֲנִי אוֹמֵר לָכֶם, יְדִידַי, אַל תִּפְחֲדוּ מִן הַהוֹרְגִים אֶת הַגּוּף, שֶׁאַחֲרֵי
כֵן לֹא נוֹתָר לָהֶם לַעֲשׂוֹת דָּבָר</span>.  <span dir="rtl">אֲבָל אַזְהִיר אֶתְכֶם מִפְּנֵי מִי
לִירֹא: יִרְאוּ מִמִּי שֶׁסַּמְכוּת בְּיָדוֹ לַהֲרֹג, **וְאַחֲרֵי כֵן לְהַשְׁלִיךְ לְגֵיהִנּוֹם**. כֵּן, אוֹמֵר
אֲנִי לָכֶם, מִפָּנָיו יִרְאוּ</span>. 

<span dir="rtl">אצל התנאים באותה תקופה, כבר הוויכוח הוא על חומרת
העבירות. הגישה היא ש"העולם הבא" הוא הטוב העליון שאחרי המוות, והחוטאים
הגדולים, מאבדים את הטוב הזה. בהרבה מהגישות האלו, הגיהנום אינו קיים,
והחוטא פשוט מפסיד את "העולם הבא".</span>

<span dir="rtl"><u>משנה מסכת סנהדרין פרק י</u></span>

<span dir="rtl">(א) כָּל יִשְׂרָאֵל יֵשׁ לָהֶם חֵלֶק לָעוֹלָם הַבָּא, שֶׁנֶּאֱמַר (ישעיה ס) וְעַמֵּךְ
כֻּלָּם צַדִּיקִים לְעוֹלָם יִירְשׁוּ אָרֶץ, נֵצֶר מַטָּעַי מַעֲשֵׂה יָדַי לְהִתְפָּאֵר. וְאֵלּוּ שֶׁאֵין לָהֶם חֵלֶק
לָעוֹלָם הַבָּא, הָאוֹמֵר אֵין תְּחִיַּת הַמֵּתִים מִן הַתּוֹרָה, וְאֵין תּוֹרָה מִן הַשָּׁמַיִם, וְאַפִּיקוֹרוֹס.
רַבִּי עֲקִיבָא אוֹמֵר, אַף הַקּוֹרֵא בִסְפָרִים הַחִיצוֹנִים, וְהַלּוֹחֵשׁ עַל הַמַּכָּה וְאוֹמֵר (שמות טו)
כָּל הַמַּחֲלָה אֲשֶׁר שַׂמְתִּי בְמִצְרַיִם לֹא אָשִׂים עָלֶיךָ כִּי אֲנִי ה' רֹפְאֶךָ. אַבָּא שָׁאוּל אוֹמֵר, אַף
הַהוֹגֶה אֶת הַשֵּׁם בְּאוֹתִיּוֹתָיו:</span>

<span dir="rtl"><u>משנה מסכת אבות פרק א, עוד עבירה שסכנת גיהנום
בה...</u></span>

<span dir="rtl">(ה) יוֹסֵי בֶּן יוֹחָנָן אִישׁ יְרוּשָׁלַיִם אוֹמֵר, יְהִי בֵיתְךָ פָּתוּחַ לִרְוָחָה,
וְיִהְיוּ עֲנִיִּים בְּנֵי בֵיתֶךָ, וְאַל תַּרְבֶּה שִׂיחָה עִם הָאִשָּׁה. בְּאִשְׁתּוֹ אָמְרוּ, קַל וָחֹמֶר בְּאֵשֶׁת
חֲבֵרוֹ. מִכָּאן אָמְרוּ חֲכָמִים, כָּל זְמַן שֶׁאָדָם מַרְבֶּה שִׂיחָה עִם הָאִשָּׁה, גּוֹרֵם רָעָה לְעַצְמוֹ,
וּבוֹטֵל מִדִּבְרֵי תוֹרָה, **וְסוֹפוֹ יוֹרֵשׁ גֵּיהִנָּם**:</span>

<span dir="rtl">ולהיפך, כיצד להבטיח את חלקך בעולם הבא.</span>

<span dir="rtl"><u>משנה מסכת אבות פרק ב</u></span>

<span dir="rtl">(ז) הוּא הָיָה אוֹמֵר \[הלל\], ..... מַרְבֶּה צְדָקָה, מַרְבֶּה שָׁלוֹם.
קָנָה שֵׁם טוֹב, קָנָה לעַצְמוֹ. קָנָה לוֹ דִבְרֵי תוֹרָה, קָנָה לוֹ חַיֵּי הָעוֹלָם הַבָּא:</span>

<span dir="rtl">והגיהנום מופיע במדרשים</span>

<span dir="rtl"><u>מכילתא פרשת בשלח פרשה ה</u></span>

<span dir="rtl">וכן אתה מוצא שאין הקדוש ברוך הוא עתיד ליפרע מן הרשעים
בגיהנם **לעתיד לבא** אלא לבקרים שנאמ' (תהלים ק"א) לבקרים אצמית כל רשעי
ארץ, להכרית מעיר ה' כל פועלי און.</span>

<span dir="rtl">לעתיד לבוא, כלומר באחרית הימים.</span>

<span dir="rtl"><u>ספרי פרשת ברכה פיסקא טז אלוהים מראה למשה את הארץ לפני
מותו</u></span>

<span dir="rtl">עיר התמרים. מלמד שהראהו גן עדן וצדיקים מטיילי' בה. וכן
הוא אומר צדיק כתמר יפרח. ד"א מלמד שהראהו סמוכה מצירה גיהנם, שהיא קצרה
מלמעלה ורחבה מלמטה, וכן הוא אומר עיר התמרי':</span>

<span dir="rtl">גיהנום וגן עדן המכילים צדיקים ורשעים היו קיימים כבר בימי
משה, ולכן גם בימינו.</span>

<span dir="rtl"><u>מדרש רבה ויקרא - פרשה ד פסקה ה (משל נחמד שיכול לשמש
למטרות שונות).</u></span>

<span dir="rtl">תני ר' ישמעאל משל למלך שהיה לו פרדס והיה בו בכורות נאות.
והושיב בו המלך שומרים אחד חיגר ואחד סומא, ואמר להן הזהרו על בכורות הנאות
האלו.</span>

<span dir="rtl">לימים אמר חיגר לסומא, בכורות נאות אני רואה בפרדס. אמר לו
סומא הבה ונאכל. אמר לו חיגר וכי יכולני להלך? אמר סומא וכי רואה אני? רכב
חיגר ע"ג סומא ואכלו את הבכורות.</span>

<span dir="rtl">....לימים נכנס המלך באותו פרדס. אמר להן היכן הם הבכורות
הנאות? אמר לו סומא אדוני המלך וכי רואה אני? אמר לו חיגר אדוני המלך וכי
יכול אני להלוך אותו? המלך שהיה פיקח מה עשה להן הרכיב חיגר ע"ג סומא
...</span>

<span dir="rtl">כך לע"ל \[לעתיד לבוא\] הקדוש ברוך הוא אומר לנפש מפני מה
חטאת לפני? אמר לפניו רבון העולמים אני לא חטאתי, הגוף הוא שחטא. משעה
שיצאתי ממנו כצפור טהורה פורחת באויר אני. ...</span>

<span dir="rtl">אומר לגוף מפני מה חטאת לפני? אמר לפניו רבון העולמים אני
לא חטאתי, נשמה היא שחטאה. משעה שיצתה ממני כאבן שהושלך על גבי קרקע אני
נשלך.</span>

<span dir="rtl">מה הקדוש ברוך הוא עושה להן? מביא נשמה וזורקה בגוף ודן
שניהם כאחד....</span>

<span dir="rtl">מכיון שהנושא אינו מגובש ממש, הוא זוכה לחירות
ספרותית.</span>

<span dir="rtl"><u>משנה מסכת עדיות פרק ב</u></span>

<span dir="rtl">(י) אַף הוּא הָיָה אוֹמֵר חֲמִּשָּׁה דְבָרִים שֶׁל שְׁנֵים עָשָׂר חֹדֶשׁ. מִשְׁפַּט דּוֹר
הַמַּבּוּל, שְׁנֵים עָשָׂר חֹדֶשׁ. מִשְׁפַּט אִיּוֹב, שְׁנֵים עָשָׂר חֹדֶשׁ. מִשְׁפַּט הַמִּצְרִיִּים, שְׁנֵים עָשָׂר
חֹדֶשׁ. מִשְׁפַּט גּוֹג וּמָגוֹג לֶעָתִיד לָבוֹא, שְׁנֵים עָשָׂר חֹדֶשׁ**. מִשְׁפַּט רְשָׁעִים בְּגֵיהִנָּם, שְׁנֵים
עָשָׂר חֹדֶשׁ**, שֶׁנֶּאֱמַר (ישעיה סו) וְהָיָה מִדֵּי חֹדֶשׁ בְּחָדְשׁוֹ. רַבִּי יוֹחָנָן בֶּן נוּרִי אוֹמֵר,
**מִן הַפֶּסַח וְעַד הָעֲצֶרֶת**, שֶׁנֶּאֱמַר וּמִדֵּי שַׁבָּת בְּשַׁבַּתּוֹ:</span>

<span dir="rtl">וזוהי גירסת "הטיהור". כלומר עונש הגיהנום הוא זמני, החוטא
מיטהר על ידי הסבל, ומצטרף לקהל ישראל. (מתברר שאפילו הגויים...)</span>

<span dir="rtl"><u>מדרש רבה ויקרא - פרשה לב פסקה א</u></span>

<span dir="rtl">אמר לו ר' נחמיה עד מתי אתה עוקף עלינו את המקרא אלא סביב
לצדיקים הרשעים מהלכים, דכתיב סביב רשעים יתהלכון. הא כיצד? בשעה שהרשעים
עולין מתוך גיהנם ורואין את הצדיקים יושבים בשלוה בתוך גן עדן, נפשם מתמענת
עליהם. הה"ד (תהלים קיב) רשע יראה וכעס ....</span>

<span dir="rtl">ובתלמוד כבר דואגים לסעודת הצדיקים בגן העדן.</span>

<span dir="rtl"><u>תלמוד בבלי מסכת בבא בתרא דף עד/ב</u></span>

<span dir="rtl">אמר רב יהודה אמר רב: כל מה שברא הקב"ה בעולמו זכר ונקבה
בראם. אף לויתן נחש בריח ולויתן נחש עקלתון זכר ונקבה בראם. ואלמלי נזקקין
זה לזה מחריבין כל העולם כולו. מה עשה הקב"ה, סירס את הזכר והרג הנקבה
ומלחה לצדיקים לעתיד לבא. שנאמר, והרג את התנין אשר בים. ואף בהמות בהררי
אלף זכר ונקבה בראם, ואלמלי נזקקין זה לזה מחריבין כל העולם כולו. מה עשה
הקב"ה סירס הזכר וצינן הנקבה ושמרה לצדיקים לעתיד לבא.</span>

<span dir="rtl">הבהמות בהררי אלף, הוא שור הבא המפורסם.</span>

<span dir="rtl"><u>תלמוד בבלי מסכת בבא בתרא דף עה/א</u></span>

<span dir="rtl">אמר רבה א"ר יוחנן, עתיד הקב"ה לעשות סעודה לצדיקים מבשרו
של לויתן. שנאמר, יכרו עליו חברים. ואין כרה אלא סעודה, שנאמר, ויכרה להם
כרה גדולה, ויאכלו וישתו, ואין חברים אלא תלמידי חכמים. \[בתקופה מסויימת
הכינוי "חבר" הוא ניגודו של "עם הארץ"\]</span>

<span dir="rtl">...........</span>

<span dir="rtl"><u>תלמוד בבלי מסכת בבא בתרא דף עה/א</u></span>

<span dir="rtl">ואמר רבה א"ר יוחנן עתיד הקב"ה לעשות סוכה לצדיקים מעורו
של לויתן.</span>

<span dir="rtl"><u>תלמוד בבלי מסכת פסחים דף קיט/ב</u></span>

<span dir="rtl">עתיד הקדוש ברוך הוא לעשות סעודה לצדיקים ביום שיגמל חסדו
לזרעו של יצחק. לאחר שאוכלין ושותין נותנין לו לאברהם אבינו כוס של ברכה
לברך. ואומר להן איני מברך שיצא ממני ישמעאל.</span>

<span dir="rtl">אומר לו ליצחק טול וברך. אומר להן איני מברך שיצא ממני
עשו.</span>

<span dir="rtl">אומר לו ליעקב טול וברך אומר להם איני מברך שנשאתי שתי
אחיות בחייהן שעתידה תורה לאוסרן עלי.</span>

<span dir="rtl">אומר לו למשה טול וברך. אומר להם איני מברך שלא זכיתי
ליכנס לארץ ישראל לא בחיי ולא במותי.</span>

<span dir="rtl">אומר לו ליהושע טול וברך. אומר להן איני מברך שלא זכיתי
לבן, דכתיב יהושע בן נון נון בנו יהושע בנו.</span>

<span dir="rtl">אומר לו לדוד טול וברך. אומר להן אני אברך ולי נאה לברך
שנאמר כוס ישועות אשא ובשם ה' אקרא:</span>

<span dir="rtl">\[דווקא המנהיג החוטא הגדול בתנ"ך, הופך לגדול הצדיקים
בספרות חז"ל\]</span>

<span dir="rtl">וגישה פילוסופית יותר של האמורא רב.</span>

<span dir="rtl"><u>תלמוד בבלי מסכת ברכות דף יז/א</u></span>

<span dir="rtl">מרגלא בפומיה דרב, לא כעולם הזה העולם הבא, העולם הבא אין
בו לא אכילה ולא שתיה ולא פריה ורביה ולא משא ומתן ולא קנאה ולא שנאה ולא
תחרות, אלא צדיקים יושבין ועטרותיהם בראשיהם, ונהנים מזיו השכינה. שנאמר
"ויחזו את האלהים ויאכלו וישתו" (שמות כד).</span>

<span dir="rtl">(זו לא סתירה, הוא מתכוון שזיו השכינה הוא האוכל
והשתייה).</span>

<span dir="rtl">ומכאן מעבר נוח לרמב"ם שכמובן מנסה להתרחק מאגדות ילדותיות
אך לשמור על בסיס האמונה:</span>

<span dir="rtl"><u>רמב"ם יד החזקה - הלכות תשובה פרק ח</u></span>

<span dir="rtl">הטובה הצפונה לצדיקים היא חיי העולם הבא. והיא החיים שאין
מות עמהן, והטובה שאין עמה רעה. הוא שכתוב בתורה: למען ייטב לך והארכת
ימים. **מפי השמועה** למדו, למען ייטב לך לעולם שכולו טוב, והארכת ימים
לעולם שכולו ארוך. וזהו הוא העולם הבא.</span>

<span dir="rtl">שכר הצדיקים הוא שיזכו לנועם זה ויהיו בטובה זו. ופרעון
הרשעים הוא שלא יזכו לחיים אלו אלא יכרתו וימותו. **וכל מי שאינו זוכה
לחיים אלו הוא המת שאינו חי לעולם אלא נכרת ברשעו ואבד כבהמה**. וזהו
**כרת** הכתובה בתורה, שנאמר, הכרת תכרת הנפש ההיא.</span>

<span dir="rtl">**מפי השמועה** למדו, הכרת בעולם הזה תכרת לעולם הבא.
כלומר שאותה הנפש שפירשה מן הגוף בעולם הזה, אינה זוכה לחיי העולם הבא, אלא
גם מן העולם הבא נכרתת:</span>

<span dir="rtl">העולם הבא אין בו גוף וגוִיה, אלא **נפשות הצדיקים בלבד**
בלא גוף כמלאכי השרת. הואיל ואין בו גויות אין בו לא אכילה ולא שתייה ולא
דבר מכל הדברים שגופות בני אדם צריכין להן בעולם הזה. ולא יארע דבר בו מן
הדברים שמארעין לגופות בעולם הזה כגון ישיבה ועמידה ושינה ומיתה ועצב ושחוק
וכיוצא בהן. כך אמרו חכמים הראשונים: העולם הבא אין בו לא אכילה ולא שתיה
ולא תשמיש, אלא צדיקים יושבים ועטרותיהם בראשיהן ונהנין מזיו
השכינה...</span>

<span dir="rtl">סיפורי גן עדן עם הלויתן ושור הבר, וגיהנום עם האש אינם
מעניינים את הרמב"ם, אך הוא מבדיל בין "עולם הבא" רוחני לנשמות הצדיקים,
ופשוט לא כלום לרשעים. מוות נצחי.</span>

<span dir="rtl">ומה נשאר מהאדם שמגיע לגן עדן, על פי הרמב"ם:</span>

<span dir="rtl">וכן זה שאמרו עטרותיהן בראשיהן כלומר **דעת שידעו שבגללה
זכו לחיי העולם הבא מצויה עמהן והיא העטרה שלהן...**</span>

<span dir="rtl">כל נפש האמורה בענין זה אינה הנשמה הצריכה לגוף אלא צורת
הנפש שהיא **הדעה שהשיגה מהבורא כפי כחה...**</span>

<span dir="rtl">כלומר, השכל האנושי, הוא המקיים את "הישארות הנפש". וזוהי
גישה פילוסופית מתפתחת, המתחילה עוד מאריסטו, לפיה כל הידיעה האנושית תלויה
ב"שכל הפועל" שהוא אלוהי, ואחרי המוות, השכל האנושי מתאחד עם השכל האלוהי
וכך חי לנצח. ולא כדאי להאריך בכך.</span>

<span dir="rtl">מה שחשוב, שהרבה מחכמי ישראל הזדעזעו מדבריו של הרמב"ם
בנידון, עוד בחייו, מפני שבכך הוא כופר בתחיית המתים שהיא גופנית לחלוטין.
לכן כתב מאמר מיוחד "תחיית המתים" שבו הוא מאמין בתחיית המתים אך מפריד בין
"תחיית המתים" באחרית הימים, ל"עולם הבא" שהוא האתגר של כל נפט.</span>

<span dir="rtl">הוא מקטין בערכה של תחיית המתים, כי הקמים לתחייה, ימותו
אחר כך ככל אדם, ולכן רק תאפשר לצדיקים להשלים את מה שלא הספיקו בחייהם,
ולהבטיח חלקם לעולם הבא.</span>

<span dir="rtl">הביקורת על הרמב"ם לא חדלה גם ארבע מאות שנה אחר
כך.</span>

<span dir="rtl"><u>שו"ת רדב"ז ח"ה סימן אלף תצה (קכב)</u></span>

<span dir="rtl">ומה שאמר הרב, וזה האבדון הוא שקורין אותו הנביאים דרך משל
וכו', **לא היתה כוונת הרב להכחיש מציאות גיהנם ומקומותיו ופתחיו וחדריו**
והפרש העונשים אשר לנפשות הנכנסות שם, כפי משפטו הצדק, כאשר מבואר בדברי
רז"ל, אשר מנו שעריו והיכן הם ומדדו ארכו ורחבו. ואם אין שם מקום מוכן
לענוש את הרשעים ולדון אותם כפי רשעם, מהו זה שכתב שכל הרשעים דנין אותם
כפי חטאם, אלא הענין מה שאגיד לך שלא אמר על מקום המשפט והעונש שהוא משל
ח"ו, אלא על קריאת השמות אמר שהם משל...</span>

<span dir="rtl">וברור שהרדב"ז מנסה לתקן את הרמב"ם כדי להשלים איתו. ואגב
הוא מזכיר את התפתחות האגדות עד כדי פרטים על מבנה הגיהנום ופרטיו. אגב,
המים בחמי טבריה מתחממים מהאש של הגיהנום.</span>

<span dir="rtl">המהר"ם מרוטנברג, שחי דור אחרי הרמב"ם, אבל באשכנז, מנותק
כנראה מהויכוחים בעולם הספרדי ועוסק ב"ציור" המצב.</span>

<span dir="rtl"><u>תשובות מהר"ם מרוטנבורג דפוס פראג תשובה
תתרכב</u></span>

<span dir="rtl">ולמדנו אין בין גיהנם לג"ע אלא קיר קטנה ודקה, כמין עובי
דינר, והמאזנים ששוקלי' החובות והזכיות פלס א' נטוי על גיהנם, ופלס א' נטוי
על ג"ע. אם זכיות מכריעות יורש ג"ע אם החובות מכריעות יורש גיהנם. מי שמת
ורובו עבירות, או כגון שבא על א"א והמינים והמשומדים שמתו בשמד, והמלשינים
והאפקורסים והכופרי' בתחיית המתים, ובתורה, אינם נוטלים שכר על המצות שעשו
כלום, אלא פוחתי' להם מן היסורי' של גיהנם כפי' שיעור שכר מצוה קלה שעשו
בעוה"ז. ומי שמת ברשעו אין מתפללי' עליו. והחוטא על כוָנת שיום הכפורים מכפר
עליו, אין יוה"כ מכפר עליו. בריך רחמנא דסייען.</span>

<span dir="rtl">העיסוק בנושא זה הוא גדול ורב ורק טיפה מן הים הבאנו
כאן.</span>

<span dir="rtl">החסידות כמובן מתלהבת מהנעשה בשמים, וכבר ב"איגרת עליית
נשמה", מכתב שכותב הבעש"ט לגיסו גרשון מקיטוב, הוא מתאר את הנעשה בשמים
"ממקור ראשון":</span>

<span dir="rtl">.... כי בראש השנה שנת תק״ז, עשיתי השבעת עליית הנשמה
כידוע לך, וראיתי דברים נפלאים במראה מה שלא ראיתי עד הנה מיום עמדי על
דעתי. ואשר ראיתי ולמדתי בהעלות לשם – בלתי אפשרי לספר ולדבר אפילו פה אל
פה. אך בחזירתי לגן עדן התחתון, וראיתי כמה נשמות החיים והמתים, הידועים לי
ושאינם ידועים לי, בלי שיעור ומספר, ברצוא ושוב לעלות מעולם לעולם דרך
העמוד הידוע ליודעי חן, בשמחה רבה וגדולה אשר ילאה הפה לספר וכבד אוזן
הגשמי לשמוע, וגם רשעים רבים חזרו בתשובה ונמחל להם עוונותיהם, באשר שהיה
עת רצון גדול, שגם בעיני יפלא מאוד שכמה וכמה נתקבלו בתשובה שגם אתה ידעת
אותם; ....</span>

<span dir="rtl">והנשמות מבקשות ממנו להתלוות אליהן, אך יש לו משימות הצלה
חשובות יותר וכו'...</span>

<span dir="rtl">ומשם סיפורי צדיקים אחרים (לוי יצחק מברדיצ'ב עולה להתערב
במשפט למעלה...) ועד סיפורים חסידיים-משכיליים של י. ל. פרץ בתחילת המאה
העשרים.</span>

<span dir="rtl">ומה בימינו...</span>

<span dir="rtl">ניתן למצוא הכל בכל...</span>

<span dir="rtl">הנה מתוך אתר "קדיש לנשמה"</span> https://kadish.org.il/
<span dir="rtl">/ נכתב על ידי רב בשם יוסף.</span>

<span dir="rtl">...... גם בגן עדן הנשמה לא נשארת באותו מעמד ומצב אלא
מתקדמת ועולה באופן תמידי</span>.

<span dir="rtl">ביהדות מכנים את העלייה הזו בשם "עילוי נשמה</span>".

<span dir="rtl">למעשה אותם הקרובים שנשארו בעולם שעושים מעשים טובים
פועלים עילוי לנשמה</span>.

<span dir="rtl">מכאן נוצר הכינוי,</span> [<span dir="rtl">תרומה לעילוי
נשמת</span>](https://kadish.org.il/lifting-soul/) <span dir="rtl">או [תפילה
לעילוי נשמת](https://kadish.org.il/tfila/)</span>.
<span dir="rtl">\[והזכרנו את הנושא בהקשר ל"קדיש"\]</span>

<span dir="rtl">כעין זה מקובל בעם ישראל שעבור כל פעולה טובה שעושים
מציינים שיהיה לעילוי נשמת היקר לנו שהלך לעולמו</span>.

<span dir="rtl">.....</span>

<span dir="rtl">מכיוון שהכניסה לגן עדן דורשת מהנשמה להיות זכה ונקייה,
ולצערנו כל מעשה שלילי ועבירה שנעשתה בעולם פוגמת בנשמה ומשאירה עליה כתם
ולכלוך</span>.

<span dir="rtl">לכן יש צורך שטרם הכניסה לגן עדן הנשמה תעבור ניקוי וטהרה
ורק לאחר מכן היא תהיה ראויה להיכנס לעולם העליון</span>.

"<span dir="rtl">הגיהינום" הוא המקום שהנשמה עוברת שם כדי להתנקות</span>.

<span dir="rtl">.....</span>

<span dir="rtl"><u>והנה בסגנון מודרני יותר, אך, כמובן, גם כאן הכותב יודע
בדיוק מה קורה בעולם העליון</u></span>

<span dir="rtl"><u>מאתר חב"ד:</u></span>
<https://he.chabad.org/library/article_cdo/aid/1248082>

<span dir="rtl">...אחרי המוות, הנשמה שבה למקורה השמימי, יחד עם כל
האלוקִיות שהצליחה "למצות" מן העולם הפיזי על-ידי שימוש בו למטרות בעלות
משמעות. הנשמה חיה כעת מחדש במישור אחר את התנסויותיה בעולם הזה, וחווה את
הטוב שהצליחה להשיג במהלך חייה הפיזיים כאושר והנאה עצומים, ואילו את
השלילי – ככאב עצום</span>.

<span dir="rtl">הנאה וכאב אלה אינם שכר ועונש במובן הרגיל – במובן שאנו
עשויים להעניש פושע על ידי שליחתו לכלא, או לתגמל עובד בעזרת העלאה
במשכורת. מה שקורה הוא, שאנו חווים את המציאות האמיתית של חיינו – מציאות
שהיינו מוגנים ממנה במהלך חיינו הפיזיים. אנו חווים את חשיבותם ואת השפעתם
האמיתיות של מעשינו. הגברת הווליום בטלוויזיה עם התזמורת המנגנת עשויה
להיות מהנה בצורה בלתי רגילה, או מכאיבה ביותר</span> –
<span dir="rtl">תלוי בדרך בה בחרנו לנגן את המוסיקה של חיינו</span>.

<span dir="rtl">אבל יש תקווה, הכותבים (שלמה יפה וינקי טאובר) אינם רוצים
לדכא את צאן מרעיתם:</span>

<span dir="rtl">האמת כואבת. האמת גם מנקה ומרפאת. הכאב הרוחני
של **הגיהינום** </span>– <span dir="rtl">כאב הנשמה הניצבת בפני אמיתות
חייה – מנקה את הנשמה ומרפא אותה מן הכתמים והפגמים הרוחניים שדבקו בה עקב
חולשותיה ומעשיה הרעים. כשהיא משתחררת מקליפת השליליות, מסוגלת כעת הנשמה
ליהנות מן הטוב האינסופי שיצרו חייה במלואו ו"להתבשם מן הזוהר השמימי"
הקורן מן האלוקִיות שהיא הביאה לעולם</span>.

<span dir="rtl">ולבסוף, אין לשכוח את נושא גלגול הנשמות שהוסיפה הקבלה,
וקיבלה החסידות.</span>

<span dir="rtl">ישנם זמנים שבהם נשמה לא מצליחה להשלים את משימתה בטווח
חיים אחד. במקרים כאלה, היא חוזרת לאדמה ומקבלת "הזדמנות שנייה" להשלים את
המשימה. זוהי כוונת המושג "גלגול נשמות", המכונה גם "התגשמות חוזרת", הנדון
באריכות בכתבי הקבלה</span>.

<span dir="rtl">ומה שתמיד מתמיה אותי... איך הם יודעים הכל?</span>

<span dir="rtl">ושוב אזכיר, שהאמור כאן הוא טיפה מהמון כתובים בנושא זה,
כולל ספרות "מוסר" עם תיאורי זוועה של הגיהנום, שדילגתי עליה. אך פטור בלא
כלום אי אפשר, לכן נראה דווקא את "יום הדין" של מיכלאנג'לו, ואחר כך נחזור
בתשובה מלאה ונשתדל לעשות רק מעשים טובים.</span>

<img src="media/image1.jpeg" style="width:7.32361in;height:8.06319in"
alt="יום הדין של מיכלאנג&#39;לו" />
