<span dir="rtl"><u>התפתחויות בהלכה – לימוד תורה</u></span>

<img src="../../img/images-211/media/image1.jpeg"
style="width:6.94792in;height:3.47396in"
alt="לאו אלטר - &#39;חמישה יהודים לומדים תורה&#39;" />

<span dir="rtl">לא פעם אנחנו רואים במציאות או בדמיוננו יהודים לומדי
תורה, בין שהם דרדקים ובין שהם זקנים.</span>

<span dir="rtl">ואכן,</span>

<u><span dir="rtl">משנה מסכת פאה פרק א</span></u>

<span dir="rtl">(א) אֵלּוּ דְבָרִים שֶׁאֵין לָהֶם שִׁעוּר. הַפֵּאָה, וְהַבִּכּוּרִים, וְהָרֵאָיוֹן
\[העלייה לרגל והקורבן\], וּגְמִילוּת חֲסָדִים, **וְתַלְמוּד תּוֹרָה**. אֵלּוּ דְבָרִים שֶׁאָדָם
אוֹכֵל פֵּרוֹתֵיהֶן בָּעוֹלָם הַזֶּה וְהַקֶּרֶן קַיֶּמֶת לוֹ לָעוֹלָם הַבָּא. כִּבּוּד אָב וָאֵם, וּגְמִילוּת
חֲסָדִים, וַהֲבָאַת שָׁלוֹם בֵּין אָדָם לַחֲבֵרוֹ וְתַלְמוּד תּוֹרָה כְּנֶגֶד כֻּלָּם:</span>

<span dir="rtl">"אין להם שיעור</span>”<span dir="rtl">, כלומר, כל המרבה
הרי זה משובח.</span>

<span dir="rtl">אך מהי "התורה" שתלמודה כנגד הכל, כלומר, חשוב יותר
מהכל?</span>

<span dir="rtl">ומי חייב ללמוד תורה, ומי לומד אותה?</span>

<span dir="rtl">בשאלות הללו נראה את ההתפתחויות והשינויים במשך 2500
שנה.</span>

<span dir="rtl">צריך לשים לב, שבכל התפיסה הדתית, כמעט שולט אנכרוניזם,
כלומר תפיסה, או תחושה, שמה שקיים היום היה קיים תמיד, לפחות בתחום הדתי.
תפיסה זו מכבידה על חקר היסטוריה. לכן, אחרי התנ"ך, שבחלקו הוא היסטורי,
כמעט ולא נמצא בספרות הדתית היסטוריה ריאלית.</span>

<span dir="rtl">המחקר נעזר בכתבי יד, בארכיאולוגיה, גניזות (בעיקר הגניזה
הקהירית), תעודות היסטוריות מעמים אחרים, וחקירה מדוקדקת של המקורות הדתיים
שלנו כדי להבין דבר מתוך דבר.</span>

<span dir="rtl">חוקרי היסטוריה דתית, אינם דתיים בדרך כלל, או דתיים
מתקדמים מאוד.</span>

<span dir="rtl">תורה במשמעות המקובלת ביותר (אולי...) היא חומש. הספר
הכולל את חמשת הספרים מבראשית ועד דברים. אולם בתורה עצמה "תורה" היא מושג
שונה, ובוודאי בשיח היום.</span>

<u><span dir="rtl">ספר במדבר פרק טו</span></u>

<span dir="rtl">(טז) תּוֹרָה אַחַת וּמִשְׁפָּט אֶחָד יִהְיֶה לָכֶם וְלַגֵּר הַגָּר אִתְּכֶם:</span>

<span dir="rtl">כאן, משמעות "תורה" היא חוק. ואפילו בסוף ספר
דברים:</span>

<u><span dir="rtl">ספר דברים פרק לג</span></u>

<span dir="rtl">(ד) תּוֹרָה צִוָּה לָנוּ משֶׁה מוֹרָשָׁה קְהִלַּת יַעֲקֹב:</span>

<span dir="rtl">הכוונה לחוקים שכתובים בתורה.</span>

<u><span dir="rtl">ספר דברים פרק ה</span></u>

1)  <span dir="rtl">וַיִּקְרָא משֶׁה אֶל כָּל יִשְׂרָאֵל וַיֹּאמֶר אֲלֵהֶם שְׁמַע יִשְׂרָאֵל אֶת הַחֻקִּים
    וְאֶת הַמִּשְׁפָּטִים אֲשֶׁר אָנֹכִי דֹּבֵר בְּאָזְנֵיכֶם הַיּוֹם וּלְמַדְתֶּם אֹתָם וּשְׁמַרְתֶּם
    לַעֲשׂתָם:</span>

<span dir="rtl">אבל חוקי התורה ברובם המכריע הם "תורת כוהנים", כלומר,
חוקי הבאת קורבנות ודרך הקרבתם על המזבח. מיעוטם הם חוק אזרחי (כמו גניבה,
או שור שנגח), ומיעוט שבמיעוט חוקים מוסריים (כבד את אביך ואת אמך, לפני
עיוור לא תתן מכשול).</span>

<span dir="rtl">במשך רוב השנים בית המקדש לא היה קיים, ולא היו
קורבנות,אבל ללמוד צריך, ו"התורה" משתנה.</span>

<span dir="rtl">התלמוד מדגיש את חובת החינוך, לימוד התורה בגיל הצעיר, כבר
מתקופה קדומה.</span>

<u><span dir="rtl">תלמוד בבלי מסכת קידושין דף כט/א</span></u>

<span dir="rtl">דתנו רבנן האב חייב בבנו למולו ולפדותו **וללמדו תורה**
ולהשיאו אשה וללמדו אומנות וי"א אף להשיטו במים. רבי יהודה אומר כל שאינו
מלמד את בנו אומנות מלמדו ליסטות ליסטות ס"ד \[סלקא דעתך\] אלא כאילו מלמדו
ליסטות:</span>

<span dir="rtl">ומהי תורה? תורה במשמעות של התנא האומר את הקטע, ואיננו
יודעים בדיוק את כוונתו.</span>

<span dir="rtl">לפי המסורת התקבע חינוך מאורגן לילדים בסוף ימי הבית
השני.</span>

<u><span dir="rtl">תלמוד בבלי מסכת בבא בתרא דף כא/א</span></u>

<span dir="rtl">דאמר רב יהודה אמר רב ברם זכור אותו האיש לטוב ויהושע בן
גמלא שמו שאלמלא הוא נשתכח תורה מישראל, שבתחלה מי שיש לו אב מלמדו תורה מי
שאין לו אב לא היה למד תורה. מאי דרוש ולמדתם אותם? ולמדתם אתם. התקינו
שיהו מושיבין מלמדי תינוקות בירושלים, מאי דרוש כי מציון תצא תורה. ועדיין
מי שיש לו אב היה מעלו ומלמדו מי שאין לו אב לא היה עולה ולמד. התקינו שיהו
מושיבין בכל פלך ופלך ומכניסין אותן כבן ט"ז כבן י"ז, ומי שהיה רבו כועס
עליו מבעיט בו ויצא. עד שבא יהושע בן גמלא ותיקן שיהו מושיבין מלמדי
תינוקות בכל מדינה ומדינה ובכל עיר ועיר ומכניסין אותן כבן שש כבן
שבע.</span>

<span dir="rtl">יהושע בן גמלא היה כוהן גדול, ערב החורבן, אך היה גם כוהן
גדול בשם זה בימי המלך אלכסנדר ינאי, כמאה וחמישים שנה קודם. במקום אחר
מייחסים את מיסוד החינוך מגיל רך לשמעון בן שטח, גם הוא בן אותה תקופה. אך
ספק אם זה בכלל קרה.</span>

<span dir="rtl">צריך לשים לב שהדברים נכתבים בתלמוד, מאות שנים מאוחר
יותר, ולכן זו מסורת, לא היסטוריה.</span>

<span dir="rtl"><u>יוסף בן מתתיהו ב"נגד אפיון" מתייחס לרעיון אך אינו
מזכיר כלל את מיסוד החינוך.</u></span>

“<span dir="rtl">מצווים אנו ללמד את הבנים מקרא למען ידעו את החוקים ואת
מעשי אבותינו למען ילכו בדרכיהם, ולמען יהיו מחונכים היטב בחוקי התורה משחר
ילדותם כדי שיגדלו בהם ואל יעברו עליהם, ולא יוכלו לטעון שלא ידעו
אותם</span>”.

<span dir="rtl">דווקא מיוסף בן מתתיהו אנחנו יכולים ללמוד, שהייתה מסורת
של העברת "התורה", והתורה הייתה לימוד המנהגים, הפולחן, אולי חוקי כשרות,
שבת וכד'. מן הסתם, מה שכתוב בספרי החומש, ואולי מה שהשתנה והצטבר בתקופת
ימי הבית השני. אבל אף מילה על חינוך ממוסד.</span>

<span dir="rtl">אישור לכך אנחנו מקבלים אפילו ממקור חיצוני.</span>

<span dir="rtl"><u>מתוך: החינוך היהודי בתקופת המשנה והתלמוד, מאת משה
אברבך (פרויקט בן יהודה).</u></span>

<u> <span dir="rtl">הפילוסוף והמדינאי הרומאי סנקה (3 לפסה“נ – 65 לסה”נ)
שהיה שונא ישראל מובהק</span></u><span dir="rtl">.</span>

<span dir="rtl">סנקה היה נאלץ להודות שהיהודים “לכל הפחות יודעים את טעמי
מנהגי דתם, ואילו שאר בני אדם אינם יודעים מה הם עושים ולמה הם נוהגים כפי
שהם נוהגים".</span>

<span dir="rtl">(כמו שראינו כבר, את הטעמים המפורטים לא ידעו, אך כנראה,
הכוונה, שידעו שהם קיבלו את המצוות מאלוהים בהר סיני, או דרך משה
רבנו)</span>

<span dir="rtl">את סיפור החינוך היסודי אנחנו מקבלים מתנאים או אמוראים,
שהם האליטה "התורנית".</span>

<span dir="rtl">מאז החורבן, אנחנו צריכים להבחין בין שני סוגי
חינוך.</span>

<span dir="rtl">החינוך היסודי, שבאופן מוצהר, היה לכל (ואיננו יודעים עד
כמה זה היה נכון), וחינוך האליטה, שברור שהיה למיעוט (ואיננו יודעים כמה
גדול היה מיעוט זה).</span>

<span dir="rtl">במשנה קיים תיאור של הסנהדרין, מושב המנהיגות הדתית
והחילונית, כשופטת, ואולי גם מלמדת.</span>

<span dir="rtl"><u>סנהדרין כבית משפט בתיאור המשנה</u></span>

<u><span dir="rtl">משנה מסכת סנהדרין פרק ד</span></u>

<span dir="rtl">(ג) סַנְהֶדְרִין הָיְתָה כַּחֲצִי גֹרֶן עֲגֻלָּה, כְּדֵי שֶׁיְּהוּ רוֹאִין זֶה אֶת זֶה.
וּשְׁנֵי סוֹפְרֵי הַדַּיָּנִין עוֹמְדִין לִפְנֵיהֶם, אֶחֶד מִיָּמִין וְאֶחֶד מִשְּׂמֹאל וְכוֹתְבִין דִּבְרֵי
הַמְזַכִּין וְדִבְרֵי הַמְחַיְּבִין. רַבִּי יְהוּדָה אוֹמֵר, שְׁלשָׁה, אֶחָד כּוֹתֵב דִּבְרֵי הַמְזַכִּין וְאֶחָד
כּוֹתֵב דִּבְרֵי הַמְחַיְּבִין וְהַשְּׁלִישִׁי כוֹתֵב דִּבְרֵי הַמְזַכִּין וְדִבְרֵי הַמְחַיְּבִין</span>:

<span dir="rtl">(ד) וְשָׁלשׁ שׁוּרוֹת שֶׁל תַּלְמִידֵי חֲכָמִים יוֹשְׁבִין לִפְנֵיהֶם, כָּל אֶחָד
וְאֶחָד מַכִּיר אֶת מְקוֹמוֹ. הָיו צְרִיכִין לִסְמוֹךְ, סוֹמְכִין מִן הָרִאשׁוֹנָה. אֶחָד מִן הַשְּׁנִיָּה בָּא
לוֹ לָרִאשׁוֹנָה וְאֶחָד מִן הַשְּׁלִישִׁית בָּא לוֹ לַשְּׁנִיָּה, וּבוֹרְרִין לָהֶן עוֹד אֶחָד מִן הַקָּהָל
וּמוֹשִׁיבִין אוֹתוֹ בַשְּׁלִישִׁית. וְלֹא הָיָה יוֹשֵׁב בִּמְקוֹמוֹ שֶׁל רִאשׁוֹן, אֶלָּא יוֹשֵׁב בְּמָקוֹם
הָרָאוּי לוֹ:</span>

<span dir="rtl">המנהיגות שופטת, אבל בו בזמן, יש בה תלמידים, ונוצר מושג
"הסמכה". כלומר, מעין אקדמיה מודרנית. ומה לומדים שם? את חוקי התורה
המקובלים באותה עת.</span>

<span dir="rtl">אין גם ספק שבמשך עשרות שנים בלבד (ואולי יותר, אם נכלול
גם חלק מימי הבית השני), נאסף במשנה אוסף גדול ביותר של חוקים ותקנות,
שאינם בתורה, כלומר בחומש. וכמובן, מוזכרים בה החכמים שדנו ותקנו תקנות
אלו.</span>

<span dir="rtl">כיצד התנהל החינוך היסודי? כמה למדו בו? אין לנו על כך
עדויות מהאלף הראשון.</span>

<span dir="rtl">מצד שני, פעמים רבות מוזכרת **החשיבות של החינוך**.</span>

<span dir="rtl"><u>תלמוד בבלי שבת קי"ט</u></span>

<span dir="rtl">ואמר ריש לקיש משום רבי יהודה נשיאה **אין מבטלין תינוקות
של בית רבן אפילו לבנין בית המקדש** ואמר ריש לקיש לרבי יהודה נשיאה כך
מקובלני מאבותי ואמרי לה מאבותיך כל עיר שאין בה תינוקות של בית רבן
מחריבין אותה רבינא אמר מחרימין אותה.</span>

<span dir="rtl">החכמים המוזכרים הם מהמאה השלישית. השאלה היא למה "מקובלני
מאבותי"? מה קורה בפועל בימיו? האם זו עדות או שאיפה?</span>

<span dir="rtl">יש לנו גם הערה על תוכן הלימוד במדרש "ויקרא רבה" שנכתב
בארץ ישראל אי שם בין 400 ל 700 לספירה.</span>

<u><span dir="rtl">מדרש רבה ויקרא - פרשה ז פסקה ג</span></u>

<span dir="rtl">אמר רבי אסי מפני מה מתחילין לתנוקות בת"כ \[תורת כוהנים
כלומר ספר ויקרא\] ואין מתחילין בבראשית אלא שהתנוקות טהורין והקרבנות
טהורין יבואו טהורין ויתעסקו בטהורים:</span>

<span dir="rtl">התחלת הלימוד דווקא מספר ויקרא, לא נראה נחמד, אבל זה היה
נהוג שנים רבות, עד המאה העשרים ואולי גם בימינו (לא הצלחתי למצוא מידע על
תוכנית הלימודים בתלמודי תורה חרדיים).</span>

<span dir="rtl">מהאלף השני יש יותר מידע מהגניזה, ומחכמי התקופה.</span>

<span dir="rtl">תמונות מתוך "כך למדו ילדים יהודים לכתוב לפני אלף שנה"
מהגניזה הקאהירית (אתר הספריה הלאומית).</span>

<img src="../../img/images-211/media/image2.jpeg"
style="width:7.87361in;height:5.80139in" />

<img src="../../img/images-211/media/image3.jpeg"
style="width:7.87361in;height:5.41111in"
alt="תמונה שמכילה אומנות, ניתן לאיסוף, כתב יד התיאור נוצר באופן אוטומטי" />

<span dir="rtl">ומה המיוחד בפסוקים אלה?</span>

*<span dir="rtl">הָקֵץ עָצֵל דַּיָּךְ מִנּוּם גָּרֵשׁ כָּזָב פֶּן תֹּסֶף חֵטְא</span>*

<span dir="rtl">או:</span>

*<span dir="rtl">אַתָּה גֹחִי צוּר מִבֶּטֶן כָּל זֹעֵם סַף קָדְשָׁךְ נַפֵּץ</span>*

<span dir="rtl">אמנם לא תורה, אבל עדויות על לימוד הכתיבה.</span>

<span dir="rtl">"החדר" האשכנזי מתואר על ידי דוד אסף במאמר "סודות מן
החדר".</span>

<https://www.tau.ac.il/~dassaf/popular/davka_2.pdf>

<span dir="rtl">צריך לדעת שזה תיאור רק מהמאה או מאתיים השנים האחרונות,
וכמובן חינוך לבנים בלבד.</span>

<span dir="rtl">החדר היה מוסד הלימודים הראשוני והיסודי המשותף לכל ילדי
ישראל, שעיקר עניינו היה בהקניית כישורי קריאה (אך לא כתיבה) של האותיות
העבריות....</span>

<span dir="rtl">אלא ששיטת ההוראה המסורתית היתה מיושנת ומנותקת מהמציאות
הדו-לשונית שרוב ילדי ישראל חיו בה. במציאות זו הייתה היידיש שפת התקשורת
היומיומית, ואילו בעברית השתמשו אך ורק כ"לשון קודש"....</span>

<span dir="rtl">ומה שמעניין יותר</span>

<span dir="rtl">אף שהיחס החיובי המיוחד לחינוך ילדים מוטמע עמוק במסורת
ישראל, משכה הקהילה המסורתית את ידיה ממימון מערכת "החדרים" ומן הפיקוח
עליה. למעשה מימנה הקהילה ופיקחה רק על "תלמודי תורה", שלמדו בהם יתומים
ומעוטי יכולת. החדר היה מוסד פרטי השייך למלמד עצמו, ועל כן לא שכן בדרך
כלל בבניין ציבורי אלא בדירתו הפרטית. המלמד נאלץ אפוא למצוא את תלמידיו
בכוחות עצמו, להחניף להוריהם ולרצותם וכמובן להתדיין עמם על גובה שכר
הלימוד ולגבותו...</span>

<span dir="rtl">אין פלא ש"המלמד" היה לא פעם ברמה נמוכה ביותר, ועל כך
שוחחנו כבר פעם, בעקבות בדיחות עליו בספר הבדיחה והחידוד של
דרויאנוב.</span>

<span dir="rtl">והנה אחת:</span>

<span dir="rtl">כשהיה יהל"ל נער הביאו אביו לרבי אייזל חריף שיתהה על
קנקנו.</span>

**<span dir="rtl">(יהל"ל – יהודה ליב לוין, 1844 -1925 רוסיה הלבנה,
אוקראינה, משורר וסופר משכיל.</span>**

**<span dir="rtl">אייזל חריף – הרב יהושע יצחק שפירא 1801 – 1873, ליטא,
פולין, רב שנחשב בעל שכל חריף ואמרותיו מופיעות הרבה בספרות
היהודית)</span>**

<span dir="rtl">שאל לו רבי אייזל:</span>

<span dir="rtl">רבך מי הוא?</span>

<span dir="rtl">השיב הנער:</span>

<span dir="rtl">המלמד הבירז'אי הוא רבי.</span>

<span dir="rtl">טפח לו רבי אייזל על שכמו ואמר:</span>

<span dir="rtl">יפה עשה אביך שמסר אותך לידו. אף אני תלמידו... ויהא כלל
בידך: אדם שלא למד אצל המלמד הבירז'אי חזקה עליו שעם הארץ הוא. תדע שכך,
שהרי המלמד הבירז'אי לא למד אצל המלמד הבירז'אי, ולפיכך הוא עם הארץ
גמור.</span>

**<span dir="rtl">ר' מרדכי יפה (1530 – 1612 פולין, בוהמיה) היה רב בפוזנא
מ 1599, ומספר על יד חזקה הן כלפי האבות והן כלפי הילדים.... כנראה בתקופה
שהקהילה הייתה חזקה.</span>**

**<span dir="rtl">(מתוך "תולדות היהודים בקראקוב ובקאז'ימייז'", מאיר
באלאבאן, מגנס, 2003)</span>**

<span dir="rtl">".... דלבנו ובן בנו חייב להשכיר **\[הכוונה לשכור\]**
מלמד אבל לבן חבירו אינו חייב להשכיר, ולכן כופין הב"ד את האב לשכור מלמד
לבנו. ואם אינו בעיר ויש לו נכסים, אם אפשר להודיעו מודיעין לו שמשכירין
עליו ואם לאו ב"ד יורד לנכסיו ושוכרין מלמד לבנו..</span>

<span dir="rtl">... והמלמד יכה את התינוקות להטיל עליהם אימה ויתנו לבם
יותר, ולא יכה אותם מכות בשוטים ולא במקל אלא ברצועה קטנה. ויושב ומלמדם כל
היום וקצת מהלילה...</span>

<span dir="rtl">כ"ה תינוקות מספיק להם מלמד אחד, היו יותר על כ"ה עד מ'
מושיבין אחר עמו לסייעו בלמודם..."</span>

<span dir="rtl"><u>מתוך הויקיפדיה "בית תמחוי לילדים
בקזבלנקה".</u></span>

<span dir="rtl">בשנת 1941, מסגרת ההשכלה העיקרית במרוקו הייתה [תלמודי
התורה](https://he.wikipedia.org/wiki/%D7%AA%D7%9C%D7%9E%D7%95%D7%93_%D7%AA%D7%95%D7%A8%D7%94)</span>,
<span dir="rtl">שהיו נפוצים בכל רחבי מרוקו וקיימים בכל מלאח.</span>
<span dir="rtl">בתלמוד התורה (או "החדר") היו מתקבצים ילדים צעירים (בעיקר
בנים), בצפיפות גדולה, תחת שרביטו של מורה מבוגר אשר לימד אותם את אותיות
האלף-בית ואת התפילות</span>.

<span dir="rtl">הלימוד בתלמודי תורה היה גורם מרכזי
למניעת [אנאלפביתיות](https://he.wikipedia.org/wiki/%D7%90%D7%A0%D7%90%D7%9C%D7%A4%D7%91%D7%99%D7%AA%D7%99%D7%95%D7%AA)</span> <span dir="rtl">בקרב
היהודים, לפחות אצל הגברים. עם זאת, ה"חדרים" היו בדרך כלל מקומות סגורים,
ללא אוורור, ללא רהיטים, ולרוב ללא חלונות, והתנאים בהם גרמו גם להתפשטות
ה[מחלות
המדבקות](https://he.wikipedia.org/wiki/%D7%9E%D7%97%D7%9C%D7%94_%D7%9E%D7%99%D7%93%D7%91%D7%A7%D7%AA)</span>.
<span dir="rtl">החל מסוף שנות הארבעים, מוסדות [גמילות
חסדים](https://he.wikipedia.org/wiki/%D7%92%D7%9E%D7%99%D7%9C%D7%95%D7%AA_%D7%97%D7%A1%D7%93%D7%99%D7%9D)</span> <span dir="rtl">יהודיים,
ובראשם
ה[ג'וינט](https://he.wikipedia.org/wiki/%D7%92%27%D7%95%D7%99%D7%A0%D7%98)</span>,
<span dir="rtl">התנגדו ללימוד בתלמודי התורה</span>.

<span dir="rtl"><u>החינוך בתימן מתוך אתר "נוסח תימן"</u></span>

<span dir="rtl">בתחילה, חינוך הבנים היה מסור בידי האב, אך משום קשיי
הפרנסה, ועול השעבוד למלכות שבאותם הימים, לא יכלו רוב האבות להקדיש את
זמנם לחינוך הבנים בצורה מסורה. מסיבה זו, נפתחו ישיבות תלמודי התורה
שנקראו "כניס" או "מדרש". בתלמוד התורה, לימד מלמד שהיה נקרא "מארי" (נהגה
מורי, ובמלעיל), והוא זה שדאג לחינוכם של הילדים. כדי להבדיל בין מלמד
התינוקות לבין הרב, היו מכנים את מלמד התינוקות "מארי אלעיאל" כלומר המורי
של הילדים, אבל הרב נקרא "מורי" סתם</span>.

<span dir="rtl">.....</span>

<span dir="rtl">המורי (מלמד התינוקות) היה מקבל בדרך כלל את שכר הלימודים
מאב התלמיד מדי שבוע, והשכר ניתן בתור צדקה, וזאת על מנת שלא "לעשות את
התורה קרדום לחפור בה". היו מקומות שבהם המורי היה מקבל את שכרו בתור
ארוחות ואוכל, אותם הוא היה אוכל בתורנות בבתי התלמידים. רב הקהילה שנקרא
כאמור לעיל "מורי", איננו מקבל משכורת כלל אלא היה מתפרנס ממעשה
ידיו</span>.

<span dir="rtl">נראה שהחינוך בקהילות ישראל השונות, היה דומה למדי. לימוד
קריאה בעברית, תורה דרך פרשות השבוע, חמש המגילות, תפילות. או, בקצרה,
לימוד הפולחן הדתי של בתי הכנסת.</span>

<span dir="rtl">צריך לזכור שבמקומות רבים וזמנים ארוכים, העברית לא הייתה
השפה המדוברת, ולכן, רבים מהגברים הבינו מעט ממה שקראו, גם בבית
הכנסת.</span>

<span dir="rtl">קשה לדעת כמה מילדי ישראל נטלו חלק בחינוך בו אך כנראה רוב
הבנים. הבנות חונכו בבית עד המאות האחרונות, ורובן לא ידעו לקרוא. (באחת
ההרצאות דיברנו על "בית יעקב" מוסד לימוד לבנות שהוקם רק ב 1918).</span>

<span dir="rtl">גם הבנים וגם הבנות חונכו לקיום המצוות, בדרך כלל
בבית.</span>

<span dir="rtl">חינוך האליטה היה שונה, כמובן, אך גם הוא מעורפל
למדי.</span>

<span dir="rtl">נתחיל מהמאוחר.</span>

<span dir="rtl">ב 1802 הוקמה ישיבת "עץ חיים" בוולוז'ין, על ידי ר' חיים
מוולוז'ין, תלמידו של הגר"א.</span>

<span dir="rtl">מה המיוחד בישיבה זו, ומדוע היא נקראת "אם
הישיבות"?</span>

<span dir="rtl">נראה כי עד אז, במשך כל ימי הביניים והעת החדשה, היו
הישיבות צמודות לרב הקהילה, או רב חשוב אחר, שאסף סביבו תלמידים.</span>

<span dir="rtl">אין לנו היסטוריה של ישיבות.</span>

<span dir="rtl">אבל אנחנו יודעים כמעט על כל חכם שכתב ספר, תלמידו של מי
הוא, ומיהם תלמידיו "החשובים", כלומר, אלה שהתפרסמו כמנהיגים או ככותבים.
איננו יודעים כמה תלמידים היו לו, מה למדו, כמה זמן למדו.</span>

<span dir="rtl">ישיבת וולוז'ין, שמן הסתם הוקמה כאחת התגובות לתנועת
ההשכלה ולחילון, הייתה מוסד עצמאי (מנותק מקהילה), במבנה מיועד, קבלת
תלמידים סלקטיבית, והגדירה את "התורה" שלימדה כגמרא, פוסקים, תוספות וגם
מעט ספרות מוסר. במידה מסויימת הייתה דומה לאוניברסיטה המודרנית, אך כללה
פנימיה.</span>

<span dir="rtl">חשיבותה בכך שהיא קבעה את דגם הישיבות הליטאיות הרבות מאוד
שקמו בעקבותיה, עד היום.</span>

<span dir="rtl">מדובר על ישיבות, שבגולה חינכו אליטה רבנית ומנהיגותית,
ובארץ היום מלמדות את התלמידים ש"תורתם אומנותם". התלמידים בגילאים שונים,
אך לפני נישואים. (אחרי נישואים, המעוניינים לומדים ב"כוללים"
בעצמם).</span>

<span dir="rtl">למרות המיגוון העצום של ישיבות בישראל, ההשראה של ישיבת
וולוז'ין קיימת לא רק על ישיבות הליטאים, אלא גם על אלו של הספרדים,
החסידים, ואפילו אלו של הציונות הדתית. אבל, ישיבות רבות מוסיפות חומרים
שונים מהספרות הדתית המאוחרת יותר, בהתאם לאופיין.</span>

<span dir="rtl">(אין מדובר כאן על ישיבות תיכוניות).</span>

<span dir="rtl">צריך לציין, שלמרות שלומדים בכל הישיבות את ההלכה עצמה
(למשל "שולחן ערוך") הרי ההלכה אינה עיקר הלימוד, מפני שישיבות אלו קיימות
לאו דווקא כדי להעמיד "כלי קודש" (רבנים, שוחטים, דיינים וכד') אלא לייצר
"עולם תורה".</span>

<span dir="rtl">וכך מקבלת המילה "תורה" משמעויות שונות ומגוונות, בהתאם
לאופי הישיבה ולפעמים בהתאם לאישיות המרכזית בקהילה הדתית. כנראה, בכל
הישיבות, התלמוד הבבלי במרכז.</span>

<span dir="rtl">לשיא קיצוניות מגיע השימוש במילה "תורה", בביטוי "דין
תורה".</span>

<span dir="rtl">משמעותו פסיקה של רב!</span>

<span dir="rtl">כלומר הפסיקה של כל רב היא פסיקת התורה. וכבר מהביטוי עצמו
לא ברור אם הרב משרת את התורה או להיפך... ואנחנו מוצאים "דין תורה" גם
בפסיקות פוליטיות לחלוטין.</span>

<span dir="rtl">ראיית הישיבות בהיסטוריה היהודית כולה, ככאלה, מייצרת
תפיסה אנאכרוניסטית.</span>

<span dir="rtl">אבל במאה או מאתיים שנים אחרונות גם במרוקו לא היה המצב
שונה עקרונית, אם כי בצניעות גדולה בהרבה.</span>

<span dir="rtl"><u>מתוך אתר "תפארת אבות, פרשת בלק"</u></span>

<span dir="rtl">לישיבות במרוקו לא היו שמות כמו היום, 'אהל משה', 'דרכי
חיים' וכד', אלא לפי שם ראש הישיבה שישב והרביץ תורה בתלמידיו, והיה מקיים
"מה אני חינם אף אתם חינם", לסמל ולדוגמא של מסירות נפש ללימוד
התורה</span>.

<span dir="rtl">לימודם היה בקדושה ובטהרה, עיקר לימודם היה **אחר חצות
הלילה עד הבוקר**. הסדר היה מתחיל בתיקון חצות</span>,
<span dir="rtl">בקינות ובדמעות על חורבן הבית, כמו בט' באב היו בוכים מידי
לילה ואז לומדים</span>. <span dir="rtl">את התורה קיימו בלי פרשנויות
אישיות, אם כתוב "שונא מתנות יחיה" יִשמו את הכתוב כפשוטו, לא קיבלו מתנות.
התורה נמשלה למים</span>, <span dir="rtl">מה המים יורדים למקום נמוך, כך
מי שהוא נמוך, שיש לו מידת הענווה זכאי לקבל תורה. וכך הצטיינו אבותינו
במידת הענווה</span>.

<span dir="rtl">הלוגיסטיקה בעולם הישיבות היתה אחרת, כבוד התורה וכבוד
תלמידי החכמים היה מנת חלקו של כל יהודי. כל משפחה היתה מחזיקה בתלמיד
ישיבה בביתה וכל צרכו עליה. הם החשיבו את הבחור כ-'ספר תורה' הנמצא אצלם
בבית. גם כשהיו משפחות שחיו בצמצום ובדוחק, את 'בן הישיבה</span>'
<span dir="rtl">טיפחו עם כל הכבוד והתפארת. וכך ראש הישיבה היה פנוי רק
ללמד תורה לתלמידיו</span>.

<span dir="rtl">ספר חשוב שראה אור לאחרונה, הינו ספר תיעודי, המאשר ומתאר
את אורח חייהם של אבותינו במרוקו: ספר מצבות חכמי מרקש, ספר עב כרס בעל 800
עמודים, המכיל 660 צילומי מצבות מבית העלמין בעיר מרקש</span>.
<span dir="rtl">המצבה עדה, ורק מי שתוארו הוא "החכם השלם" ולא פחות מזה
נכנס לספר, וכך אנו מוצאים 660 "החכם השלם" בבית החיים של העיר מרקש בתוך
תקופה של כ200- שנה. כשמדובר בקהילה אחת מתוך רבות במרוקו</span>,
<span dir="rtl">קהילה שמנתה סה"כ כ20,000- תושבים יהודים, 660 זהו מספר
עצום</span>. <span dir="rtl">בכל דור היו כ150- חכמים שלמים, שתורתם
אומנותם ובתוכם: דיינים</span>, <span dir="rtl">מקובלים, ראשי ישיבות
וכולם ענווים קדושים, בעלי מופתים ממש, שחלקם אף זכו לגילויי אליהו.</span>

<span dir="rtl">כמובן, המידע מופיע באתר של יוצאי מרוקו, וברור שהוא נוטל
את המחמיא ביותר, אבל שיטת הפנימיה על ידי אירוח במשפחות דומה לזו של ישיבת
וולוז'ין.</span>

<span dir="rtl">קשה למצוא עדויות היסטוריות על מבנה ישיבות קדומות, גודלן,
תוכן הלימוד.</span>

<span dir="rtl">מה יודעים?</span>

<span dir="rtl"><u>ישיבות בבל</u></span>

<span dir="rtl">ישיבות בבל, סורא, נהרדע, שהתחלפה אחר כך בפומפדיתא ושתיהן
לקראת סוף האלף הראשון עוברות לבגדד, ונעלמות או מתנוונות אחרי סוף האלף,
ידועות ביותר.</span>

<span dir="rtl">הן נחשבות לבסיס לתלמוד הבבלי, ולהתבססות ההלכה על ידי
גאוני בבל (כלומר ראשי הישיבות).</span>

<span dir="rtl">אבל, מבחינה היסטורית צריך כאן זהירות גדולה.</span>

<span dir="rtl">כל הידוע לנו על הישיבות הבבליות הוא רק מתוך מה שחכמיהן
כתבו עליהן.</span>

<span dir="rtl">ובעיקר מתוך "איגרת ר' שרירא גאון" שנכתבה בערך בשנת 987
אל ר' יעקב נסים ראש חכמי קירואן (אלג'יר) ששם שרירא גאון, ראש ישיבת
פומפדיתא בבגדד, כותב את ההיסטוריה של האליטה הרבנית.</span>

<span dir="rtl">אלא שלא הכתוב בתלמוד, ולא באיגרת זו, אינו מספר על
הישיבות עצמן, לא על מספר תלמידיהן, לא על המשאבים שלהן, ולא על הלוגיסטיקה
של הלימודים בהם.</span>

<span dir="rtl">מוזכרים ירחי הכּלה (אסיפה של תלמידים ותלמידים לשעבר
בתקופת הסתיו והקיץ ללמוד מסכת אחת כל פעם). אך גם אלו היו, כנראה, תקופה
קצרה, ולא ברור אורכה.</span>

<span dir="rtl">ההיסטוריה שמספר ר' שרירא גאון, היה רשימת ראשי הישיבות,
המחליפים זה את זה במשך הדורות, תחרויות ביניהם, יחסיהם עם ראש הגולה,
גורלם המושפע מאירועים פוליטיים.</span>

<span dir="rtl">למעשה, זו לא היסטוריה של ישיבות אלא של מנהיגים
רוחניים.</span>

<span dir="rtl">תיאור יוצא דופן של הישיבות במאה העשירית, סוף תקופת
הגאונים, נכתב על ידי ר' נתן בן יצחק הבבלי, והוא מתאר מאות תלמידים ואפילו
את סדר ישיבתם, וכן את קיומם על ידי נדבות העם, ועל ידי תשובות הרבנים
לשאלות. הוא מספר על גם יחסיהן עם ראש הגולה והשלטונות.</span>

<span dir="rtl">יש להניחה שתיאור הישיבות ככאלה בכל האלף הראשון הוא
אנכרוניזם, כמו שבכל התפיסות ההיסטוריות המאפיינות את הדת היהודית, יש
"השלכה לאחור" של הכותבים, המתארים את העבר בהתאם למצוי בימיהם.</span>

<span dir="rtl">סביר יותר, שבתקופת התלמוד היו מעט תלמידים המסתופפים סביב
הרב הגדול, אפילו בביתו, ולאחר מותו, המוכשר או הכריזמטי מביניהם מחליף
אתו. אם כך היה, צודק ר' שרירא גאון בתיאור ההיסטוריה כשרשרת חכמים.</span>

<span dir="rtl">מה למדו שם? קרוב לוודאי, שעסקו בהלכה. שהרי אלו הדיונים
המרכיבים את רוב התלמוד, וגם את תשובות הגאונים לשואליהם. יש סיבות להניח,
שהתלמוד הבבלי הפך להיות בסיס ההלכה רק בתקופת הגאונים.</span>

<span dir="rtl">במקומות רבים מתואר גם הרב כשופט, וחכמים אחרים תוקפים
אותו או מסכימים עם פסק דינו.</span>

<span dir="rtl">ידיעה מעניינת על ישיבות בספרד, באשכנז ובאיטליה, באלף
השני, נמצא במאמר:</span>

<span dir="rtl"><u>"האם היו הישיבות בספרד מרכז להעתקת ספרים?" מאת מיכאל
ריגלר, שנתון המשפט העברי של המכון לחקר המשפט, תשנ"ב-תשנ"ד.</u></span>

<span dir="rtl">הכותב טוען שתלמידים היו מעתיקים את כתבי רבותיהם, והעתקת
ספרים התקיימה בין כותלי הישיבה.</span>

<span dir="rtl">ציטוט מספר יוחסין של אברהם זכות על שמואל הנגיד (המאה
העשירית): "עשה טובות לישראל בספרד ובארץ המערב... וכל מי שרוצה להיות
תורתו אומנותו הוציא עליהם ממונו, והיו לו **סופרים כותבי משנה ותלמוד**
ונתן מתנה לתלמידים שלא היו יכולים לקנות משלהם בין בישיבות ספרד, בין
בארצות אחרות"</span>

<span dir="rtl">וכן ציטוט מהמאה ה-16 מאיטליה המספר על רק יוסף קשטיל
פראנקו שהיה ראש ישיבה:</span>

<span dir="rtl">"והיו לו יותר ממ' בחורים, ועוד הגדיל לעשות וישם על לבו
לכתוב כל המסכתות כתב יד בקלף גמרא פירוש ותוספות, וישכיר את רב פרץ הסופר
לכותב לו, ולתת לו בשנה לשבת פרחים ל"ז \[פלורינים\] ומזונותיו, ולכתוב לו
ביום שעות ז' וביום ה' שעות ד'".</span>

<span dir="rtl">עד שהדפוס התפשט חלק מההעתקות היו למען המעתיק עצמו, וחלקם
למען אחרים.</span>

<span dir="rtl">מעניינות עדויות מקולופונים. הקולופון הוא מעין "אחרית
דבר" שכותב מעתיק הספר, ובו הוא מספר בקיצור נמרץ על עצמו או על העזרה
שקיבל.</span>

<span dir="rtl">שנים עשר קולופונים נמצאו על כתבי יד מועתקים מישיבות ספרד
שלפני הגירוש, שלפי התיאורים הייתה מלאה בישיבות "יש מהם לומדים ששה או
שבעה שנים אצל הרבנים הגדולים ומחדדים שכלם כחרב חדה".</span>

<span dir="rtl">אבל המעניין ביותר אותנו (בימים קשים אלה) שבספרד למדו
בישיבות גם לימודי פילוסופיה כללית.</span>

<span dir="rtl">בספר "פירוש כוונות הפילוסופים" לאבו חאמד אלגאזאלי, מאת
משה יהושע נרבוני, המועתק בשנת 1471 בידי תלמיד ישיבת סרקסטה כתוב
בקולופון:  
"ואמנם היתה השלמת זה הספר על ידי הצעיר יצחק בן חביב יום שביעי לחדש טבת
שנת מאתיים וב' ושלשים ליצירה במדינת סרקסטה בישיבת החכם הכולל הפילוסוף
האלוקי מרנה ורבנא הרב ר' אברהם בן ביבאג' השם שזיכני לכותבו יזכני להגות
בו ובאחרים אמן ואמן סס"ס."</span>

<span dir="rtl">גם בישיבת שגוביה הועתקו שני ספרים של אריסטו (ספר המידות,
וספר הנפש) עם ביאורו של אבן רושד.</span>

<span dir="rtl">הדגם של ישיבת וולוז'ין לא משקף את העבר...</span>

<span dir="rtl">במקביל לישיבות ספרד, היו בתקופה זו שבין 1000 ל 1400
ישיבות באשכנז (וורמייזא, מגנצא, שפייר). ידוע לנו שרש"י למד מספר שנים
מחכמי אשכנז. אחר כך הקימו חלק מבעלי התוספות, בדור שאחרי רש"י, ישיבות
משלהם.</span>

<span dir="rtl">יותר ידועות הישיבות בירושלים בתקופה העות'מנית, שהתקיימו
מתרומות מאירופה.</span>

<span dir="rtl">כאמור, האינפורמציה מהמקורות המסורתיים מאפשרת לדעת שמות
רבים של חכמים, אך אין בה כדי להעריך את גודל הישיבות, את שיטת פעילותם,
ואפילו את שיטת לימודם.</span>

<span dir="rtl">מחקרים רבים נעשים היום על ידי חוקרים אקדמיים בנושאים
אלה.</span>

<span dir="rtl">ברור שברוב הישיבות בגולה המטרה העיקרית של הלימוד היתה
ההלכה, ולשם כך למדו את התלמוד הבבלי, אך גם פירשוהו וחלק מהרבנים פסקו
פסיקות חדשות.</span>

<span dir="rtl">עד היום לימוד "הגמרא" הוא מרכזי, חרף העובדה שהרלוונטיות
שלה הולכת ופוחתת, אפילו מתוך שיקולים של שומרי מצוות. כמות הספרות היהודית
דתית שנכתבה במשך הדורות היא עצומה. לכן ההנמקה היא לא פעם, שהגמרא מחדדת
את השכל.</span>

<span dir="rtl">על שיטת הלימוד הצרה בישיבות החרדיות היום יש ערעור גם
מבפנים.</span>

<span dir="rtl"><u>מתוך אתר "בחדרי חרדים" "התורה רחבה. למה לא לומדים
אותה בישיבות", מנדי גורזמן 2013</u></span>

<https://www.bhol.co.il/news/141574>

<span dir="rtl">מסתבר שהבעיה שהפריעה לי באופן אישי, היא דִגלה העיקרי של
אסכולה **בלתי-רשמית** בחברה החרדית, הדורשת חשיבה מחדש על אופן הלימוד
בישיבות. אין קשר בין אחד לשני, ודעותיהם לא תמיד שוות, אך בהחלט ניתן
לזהות כאן תופעה שאולי תלך ותגבר</span>.  
<span dir="rtl">לדבריהם, תורה מונחת בקרן זווית. למרות שבדור האחרון עולם
הישיבות פורח מבחינה כמותית כפי שלא היה מעולם, הרי שמעטים הם המגיעים
להישגים תורניים כבירים. הסיבה: **אלפי בחורים משקיעים את כל שנותיהם
בישיבה רק בלימוד תלמוד בבלי, בתוכו גופא - עשרות בודדות של דפים מסדר
נזיקין**, ואלו נלמדים בשיטת לימוד מסוימת מאוד - השיטה הליטאית שכבשה
לחלוטין את עולם הישיבות. צמצום בתוך צמצום</span>.

<span dir="rtl">.....</span>

<span dir="rtl">הרב פרידמן מתייחס לעובדה ששיטת הלימוד הליטאית-בריסקאית
קנתה לה שליטה מוחלטת בעולם הישיבות ומספר בהקשר הזה סיפור מעניין: "ר'
ישראל מסלנט לפני מותו שמע חידוש בשם ר' חיים מבריסק והגיב 'ככה ילמדו בדור
הבא</span>'.  
  
"<span dir="rtl">שיהיה ברור: הוא אמר כך בגלל שידע את חולשתו של הדור,
שירצה ללמוד רק אם יהיה לו בזה עונג, ולכן יצטרך לשיטה המביאה למצב כזה. זה
היעד אליו אנו שואפים להביא את הבחור בתקופת הישיבה. לאחר מכן, יש לו את כל
החיים בכדי ללמוד את **כל התורה**</span>.<span dir="rtl">”</span>

<span dir="rtl">\[כלומר, שיטת הלימוד מכוונת לכך שהתלמיד ייהנה מהדיונים
האינסופיים בסוגיות, והתחרות על הפלפול בהן\]</span>

<span dir="rtl">....</span>

• <span dir="rtl">ומה בדבר לימוד שיטתי יותר בספרי השקפה</span>?
<span dir="rtl">\[כלומר, ספרים שמביעים דעות של חכמים\]</span>  
"<span dir="rtl">שוב, לא אנחנו נבוא ונשנה סדרי עולם. בשביל זה לנו את
גדולי הדור והם יחליטו. אני כן יכול לומר שהסתובבתי בחנויות לספרי קודש
וביקשתי ספרים כמו 'נצח ישראל' ו'באר הגולה' (ספרי המהר"ל) והמוכְרים, כלל
לא ידעו על מה אני מדבר. זוהי בושה וחרפה</span>".  
• <span dir="rtl">ותנ"ך</span>?  
"<span dir="rtl">זהו נושא גדול מאוד. מעדיף לא להיכנס אליו</span>".

<span dir="rtl">ואכן, מהי "התורה" שנישאת על שפתי כל רב, ואפילו פוליטיקאי
מימין, איננו יודעים עדיין.</span>

<span dir="rtl">"עולם התורה" הופך יותר ויותר פוליטי, וכולל את אותם בחורי
הישיבה התלויים ברבנים, שהם עצמם תלויים בפוליטיקאים (או להיפך...).</span>

<span dir="rtl">תהליך זה נבע, כמובן, מהאירועים ההיסטוריים של המאה
העשרים.</span>

<span dir="rtl">עוד במאה ה-19 עולם הישיבות המזרח אירופאי הוציא לשוק מספר
גדול מאוד של בוגרים, שהביא לעודף של רבני קהילות. המצב היה קשה עד כדי כך,
שמשרת רבנות נקנתה בכסף על ידי הרב המיועד.</span>

<span dir="rtl">השואה השמידה את רוב רובו של עולם הישיבות במזרח אירופה
(ששם היה מפותח ביותר). השרידים הצליחו להקים אותו מחדש, בעיקר
בישראל.</span>

<span dir="rtl">הבעיה של עודף גדול של בוגרי ישיבות על צורכי התעסוקה
הדתית ("כלי קודש" לסוגיהם), נפתרה על ידי האידיאולוגיה של "עולם התורה".
אידיאולוגיה, שלפיה לימוד "תורה" כל החיים הוא מטרה בפני עצמה החשובה
לקיומו של עם ישראל. בחורים למדו בישיבות ואברכים (נשואים) ב"כוללים", אך
המימון הגיע ממבנה כלכלי המתבסס על עבודת נשים, תרומות, ותמיכה של
המדינה.</span>

<span dir="rtl">תפיסה כזו לא הייתה מעולם בעם ישראל, ותמיד "תלמוד תורה"
התבטא בהשכלה מינימלית לילדים, ובהכשרה של אליטה קטנה המיועדת להנהגה
הדתית.</span>
