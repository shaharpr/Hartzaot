<span dir="rtl"><u>התפתחויות בהלכה – מינים</u></span>

<span dir="rtl">ושוב סקירה קצרה, המדגישה שההלכה הולכת ואינה
עומדת:</span>

<span dir="rtl">ראינו שיש מצוות שבמקורן פשוטות, וההלכה הולכת ומסבכת אותם
בפרטי פרטים של הלכות. כמו שבת, וכמו כשרות.</span>

<span dir="rtl">ויש להיפך, מצוות מורכבות, שההלכה מנסה כמעט לבטלן, והן
הופכות להיות טקסים, כמו מצוות שמיטה, מעשרות, שמיטת חובות, איסור
ריבית.</span>

<span dir="rtl">יש שהמנהג הופך להלכה כמו מזוזה, כיסוי ראש.</span>

<span dir="rtl">ויש מצוות שהלכו ונעלמו כמו רוב הלכות הטומאה וטהרה, אך
מסיבות פוליטיות לאומניות, צצה פתאום דווקא המצווה התמוהה ביותר, מצוות פרה
אדומה.</span>

<span dir="rtl">ה"מינים" הם "האחרים", המתנגדים, הכופרים, האפיקורסים,
המאמינים באמונות אחרות. וכאן השינוי הוא פשוט במשמעות המילה, המשתנה במשך
הדורות, או סתם בהתאם לרצון הדובר.</span>

<span dir="rtl">והנה התפילה שמתפלל יהודי מאמין כמה פעמים ביום (יש לה
נוסחים רבים, אך לענייננו כולם שווים), "ברכת המינים":</span>

<span dir="rtl"><u>מתוך תפילת עמידה, נוסח ספרד</u></span>

<span dir="rtl">וְלַמַּלְשִׁינִים אַל תְּהִי תִקְוָה</span>.** <span dir="rtl">וְכָל
הַמִּינִים כְּרֶגַע יאבֵדוּ</span>**<span dir="rtl">. וְכָל אויְבֵי עַמְּךָ מְהֵרָה יִכָּרֵתוּ.
וְהַזֵדִים מְהֵרָה תְעַקֵּר וּתְשַׁבֵּר וּתְמַגֵּר וּתְכַלֵּם וְתַשְׁפִּילֵם וְתַכְנִיעֵם בִּמְהֵרָה
בְיָמֵינוּ</span>:   
<span dir="rtl">בָּרוּךְ אַתָּה ה'. שׁובֵר אויְבִים וּמַכְנִיעַ זֵדִים</span>: 

<span dir="rtl">מיהם בדיוק המינים, איננו יודעים. בנוסח עתיק, שהתגלה
בגניזה הקהירית כתוב כך:</span>

<span dir="rtl">למשומדים אל תהי תקוה, ומלכות זדון מהרה תעקר בימינו,
והנוצרים והמינים כרגע יאבדו, ימחו מספר חיים ועם צדיקים אל יכתבו. ברוך
אתה ה' מכניע זדים.</span>

<span dir="rtl">ואכן חוקרים בימינו רואים בברכת המינים חלק מהמאבק בנצרות
היהודית (תחילתה של הנצרות).</span>

<span dir="rtl"><u>מתוך "ברכת המינים", חיים משה יצחק גבריהו, "סיני"
תש"ט.</u></span>

<span dir="rtl">בימי רבן גמליאל דיבנה חלה איפוא התמורה המכריעה בפרשת
היחסים שבין היהדות והנצרות. רוב רובם של היהודים-הנוצרים אשר המשיכו עד
זמנו של רבן גמליאל לבוא אל בתי-כנסת להתפלל יחד עם יהודים ולהתווכח אתם,
הוכרחו להתרחק מכאן ואילך. הם לא יכלו לבוא ולהיות נאלצים לקלל את עצמם.
החכמים החמירו מאד בעניין "ברכת המינים" וחשדו הרבה בכל מי שטעה בה.</span>

<span dir="rtl">בהמשך, הוא רואה ב"ברכת המינים" גם את החרמתם של כיתות
צדוקים, וכת מדבר יהודה, אבל ספק, כי אלו לא היו משמעותיות לאחר
החורבן.</span>

<span dir="rtl">המעניין הוא ש"ברכת המינים" (שהיא למעשה קללה), נכנסה
לתפילת שמונה עשרה, שכללה שמונה עשרה ברכות, לפי המסורת לאחר שהתפילה כבר
נקבעה, וכנראה גם באמת.</span>

<span dir="rtl">לכן כמו שקורה הרבה במסורת שלנו שאיננה מצטיינת בדיוק
מתמטי, תפילת שמונה עשרה מכילה תשע עשרה ברכות... (כמו ששנים עשר שבטי
ישראל הם שלושה עשר...).</span>

<span dir="rtl">בכך מכירים כבר חז"ל:</span>

<span dir="rtl"><u>ירושלמי ברכות פרק ד הלכה ג</u></span>

<span dir="rtl">...אמר רבי הונה: אם יאמר לך אדם תשע עשרה אינון, אמור לו,
**של מינים כבר קבעו חכמים ביבנה.**</span>

<span dir="rtl">ומפרט התלמוד הבבלי, כאשר המילה "מינים" מוחלפת חלקית
ב"צדוקים".</span>

<span dir="rtl"><u>תלמוד בבלי מסכת ברכות דף כח/ב</u></span>

<span dir="rtl">תנו רבנן: שמעון הפקולי הסדיר שמונה עשרה ברכות לפני רבן
גמליאל על הסדר ביבנה. אמר להם רבן גמליאל לחכמים, כלום יש אדם שיודע לתקן
ברכת הצדוקים? עמד שמואל הקטן ותקנה. לשנה אחרת שכחה, והשקיף בה שתים ושלש
שעות ולא העלוהו. אמאי לא העלוהו? והאמר רב יהודה אמר רב: טעה בכל הברכות
כלן אין מעלין אותו, בברכת הצדוקים מעלין אותו, חיישינן שמא **מין** הוא.
שאני שמואל הקטן, דאיהו תקנה וניחוש דלמא הדר ביה.</span>

<span dir="rtl">למעשה, מטרת הקטע היא לומר, שמי שטועה בברכה לא מסלקים
אותו מלפני הקהל, חוץ מאשר ב"ברכת המינים", מפני שבה חוששים שהוא טועה
בכוונה בגלל שהוא מין. אבל את שמואל הקטן, ששכח את הברכה שהוא עצמו חיבר,
לא סילקו, כי הוא לא היה חשוד...</span>

<span dir="rtl">וכך גם בירושלמי, לגבי מי שטעה, האם חייב לחזור
ולקרוא..</span>

<span dir="rtl"><u>ירושלמי ברכות פרק ה הלכה ג</u></span>

<span dir="rtl">א"ל ר' סימון בשם ריב"ל, ש"צ שהשגיר שתים שלש ברכות אין
מחזירין אותו ... חוץ ממי שלא אמר מחיה המתים ומכניע זדים ובונה ירושלים –
אני אומר מין הוא.</span>

<span dir="rtl">ולמה "צדוקים" בברכת המינים בבבלי? הצדוקים היו "האחרים"
של הפרושים, מבחינת אמונותיהם וגם מנהגיהם בימי הבית השני. הם נעלמו לאחר
החורבן. אבל התלמוד מצונזר.  
המילה "מין" או "מינים" במשך הדורות מייצגת מלשינים, אפיקורסים, כופרים,
כיתות שונות כולל נוצרים בתקופת היווצרות הנצרות, ובכלל רשעים
למיניהם.</span>

<span dir="rtl">גם אצל הנוצרים המילה חשודה לפעמים כמכוונת אליהם, ולכן
היא לפעמים מצונזרת ומוחלפת.</span>

<span dir="rtl">והנה בתוספתא דוגמאות לנענשים למיניהם, כנראה סוגים של
מינים:</span>

<span dir="rtl"><u>תוספתא מסכת סנהדרין פרק יג</u></span>

<span dir="rtl">ובית הלל אומרים (שמות ל"ד) ורב חסד מטה כלפי חסד ועליהם
הוא אומר (תהלים קט"ז) אהבתי כי ישמע ועליהם נאמר כל הפרשה כולה. פושעי
ישראל בגופן ופושעי עובדי כוכבים בגופן יורדין לגיהנם ונדונין בה י"ב חדש.
לאחר י"ב חדש נפשן כלה וגופן נשרף וגיהנם פולטתן ונעשין אפר והרוח זורה
אותן ומפזרתן ונעשית אפר תחת רגלי הצדיקים. שנאמר (מלאכי ג') ועסותם רשעים
כי יהיו אפר \[וגו'\]. אבל **המסורות והאפיקורסין והכופרין בתורה ופורשים
מדרכי צבור ושאין מודים בתחיית המתים וכל מי שחטא והחטיא את הרבים** כגון
ירבעם ואחאב ושנתנו חיתתם בארץ חיים, ושפשטו ידיהם בזבול, גיהנם ננעלת
בפניהם ונדונין בה לדורי דורות.</span>

<span dir="rtl">ונשים לב שהחטאים הכבדים הם גם חטאים שבאמונה. הכופרים
בתורה, ואינם מודים בתחיית מתים. ומכאן שהיו אפיקורסים כאלה כבר
אז...</span>

<span dir="rtl">אגדות רבות של ויכוחים עם מינים קיימים במדרשים, הנה דוגמה
ל"מין" שאינו מאמין בתחיית המתים.</span>

<span dir="rtl"><u>ילקוט שמעוני תורה ילקוט שמעוני על בראשית פרק לז רמז
קמג</u></span>

<span dir="rtl">שאל מין אחד לרבינו: אפשר שהמתים חיים? אבותיכם אינם מודים
ואתם מודים. מה כתיב ביעקב וימאן להתנחם? אילו היה יודע שהמתים חיים היה
ממאן להתנחם? א"ל שוטה, לפי שהיה יודע ברוח הקדש שהוא חי. ואין מקבלין
תנחומין על החי.</span>

<span dir="rtl">ולמרות שחכמים מתווכחים רבות עם מינים, יש גם מי שטוען
שצריך להתרחק מהם כליל..</span>

<span dir="rtl"><u>תוספתא מסכת חולין פרק ב</u></span>

<span dir="rtl">מעשה בר"א שנתפס על דברי מינות. \[כנראה כאלה שגם לא נראים
לשלטון\] והעלו אותו לבמה לדון.</span>

<span dir="rtl">אמר לו אותו הגמון: זקן כמותך יעסוק בדברים הללו.</span>

<span dir="rtl">אמר לו נאמן דיין עלי. כסבור אותו הגמון שלא אר"א אלא לו.
ולא נתכוין ר"א אלא נגד אביו שבשמים. א"ל הואיל והאמנתני עליך אף אני כך.
אמרתי אפשר שהסיבות הללו טועים בדברים הללו, דימוס הרי אתה פטור.</span>

<span dir="rtl">וכשנפטר מן הבמה היה מצטער שנתפס על דברי מינות. נכנסו
תלמידיו לנחמו ולא קבל. נכנס ר"ע ואמר לו רבי אומר לפניך דבר, שמא אין אתה
מיצר. אמר לו אמור. אמר לו שמא אחד מן המינין אמר לך דבר של מינות והנאך?
אמר לו הן, א"ל השמים הזכרתני, פעם אחת הייתי מהלך באסתרטיא של צפורי מצאתי
איש כפר סכניא ואמר דבר של מינות והנאני, ונתפשתי על דברי מינות, שעברתי על
דברי תורה (משלי ה) הרחק מעליה דרכך ואל תקרב אל פתח ביתה כי רבים חללים
הפילה וגו' .</span>

<span dir="rtl">אבל מהי "מינות" .....</span>

<span dir="rtl">אצל הרמב"ם היא אפיקורסות. המינים אינם צדוקים ואינם
נוצרים אלא כופרים.</span>

<span dir="rtl">אפיקורוס היה פילוסוף יווני שחי בערך בסביבות 300 לפנה"ס,
וטען שהאלים אדישים לגורל בני האדם. ביהדות הפך המושג לכינוי מקביל
לכופר.</span>

<span dir="rtl"><u>רמב"ם יד החזקה הלכות תפלה ונשיאת כפים פרק
ב</u></span>

> <span dir="rtl">בימי ר"ג רבו האפיקורוסין בישראל, והיו מצירים לישראל
> ומסיתין אותן לשוב מאחרי השם, וכיון שראה שזו גדולה מכל צרכי בני אדם עמד
> הוא ובית דינו והתקין ברכה אחת שתהיה בה שאלה מלפני השם לאבד
> האפיקורוסין, וקבע אותה בתפלה, כדי שתהיה ערוכה בפי הכל נמצאו כל הברכות
> שבתפלה תשע עשרה ברכות:</span>

<span dir="rtl">אבל הוא מגדיר במקום אחר ביתר פירוט</span>

<span dir="rtl"><u>רמב"ם יד החזקה הלכות תשובה פרק ג</u></span>

<span dir="rtl">(ז) חמשה הן הנקראים מינים. האומר שאין שָם אלוה ואין לעולם
מנהיג, והאומר שיש שם מנהיג אבל הן שנים או יותר. והאומר שיש שם רבון אחד
אבל שהוא גוף ובעל תמונה. וכן האומר שאינו לבדו הראשון וצור לכל \[יוצר
הכל\]. וכן העובד כוכב או מזל וזולתו כדי להיות מליץ בינו ובין רבון
העולמים. כל אחד מחמשה אלו הוא מין.</span>

<span dir="rtl">.....</span>

<span dir="rtl">שלושה הן הנקראים אפיקורסין...</span>

<span dir="rtl">....</span>

<span dir="rtl">שנים הם המומרים מישראל...</span>

<span dir="rtl">אבל גם... מי שקנאי יותר מדי, ומסרב לחלל שבת גם במקרה של
פיקוח נפש, גם הוא מין אצלו.</span>

<span dir="rtl"><u>רמב"ם יד החזקה הלכות שבת פרק ב</u></span>

<span dir="rtl">ואסור להתמהמה בחילול שבת לחולה שיש בו סכנה, שנאמר (ויקרא
י"ח) אשר יעשה אותם האדם וחי בהם ולא שימות בהם. הא למדת שאין משפטי התורה
נקמה בעולם, אלא רחמים וחסד ושלום בעולם, **ואלו המינים שאומרים שזה חילול
שבת** **ואסור.**</span>

<span dir="rtl">מאוחר לרמב"ם אך כמוהו, רואה את המינים כטועים
תיאולוגית.</span>

<span dir="rtl"><u>הקדמה לספר תורת המנחה לרבי יעקב סקילי (המאה ה-14,
כנראה ספרד)</u></span>

<span dir="rtl">תשובה למינים שמאמינים בקדמות העולם: \[כלומר, לא מאמינים
בבריאה\]</span>

<span dir="rtl">ומכאן תצא תשובה למינים שאומרים שהעולם קדמון, שהם באו
לדון על העולם שהוא קדמון ממה שהם רואים מנהגו היום, אחר שנמצא.</span>

<span dir="rtl">ומיהם המינים של ר' לוי בן חביב, בירושלים, "שכל תפילתן
היא זמירות ופסוקים", לא ברור. אולי קראים? למעשה, הוא רוצה להצדיק הוספת
פיוטים לתפילות, ובלבד שלא יאשימו אותו במינות.</span>

<span dir="rtl"><u>שו"ת רבי לוי בן חביב (ירושלים, נפטר 1541)</u></span>

<span dir="rtl">גם מי שאמר שהמנהג לומר אותם הזמירות הוא כמנהג קראים
ומינים ראוי הוא לעונש, שאין לומר על מנהג מאמינים בני מאמינים שהוא מנהג
מינים, .....</span>

<span dir="rtl">כי חלוף גדול יש בין המנהג הזה למנהג המינים, שהמינים
ישראל, **אין להם ברכות מסודרות ומתוקנות אלא כל תפלתן היא זמירות
ופסוקים,** ואמנם לנו המאמינים בני מאמינים יש ברכות מסודרות מאנשי כנסת
הגדולה, ומלבד זה אנו מוסיפין זמירות וזה מנהג יפה היא.</span>

<span dir="rtl">בתחילת העת החדשה, עובדיה מברטנורא, מפרש "מינות" כהבנת
פשט התורה במקום פרשנות חז"ל. ייתכן שגם הוא רומז לקראים.</span>

<span dir="rtl"><u>רע"ב על מסכת מגילה (עובדיה מברטנורא, איטליה, ישראל,
נפטר 1515)</u></span>

<span dir="rtl">הרי זו דרך מינות - שבוזים דברי חכמים והולכים אחר משמעות
המקרא, ואומרים בין עיניך ממש, על ידך ממש. וחכמים למדו בגזירה שוה, בין
עיניך, במקום שער שבראש, מקום שמוחו של תינוק רופס - על ידך, בגובה היד,
קיבורת בראש הזרוע, שתהא כנגד הלב:  
\[מקום התפילין\]</span>

<span dir="rtl">וכמוהו המהר"ל מפראג, מאה שנה אחריו.</span>

<span dir="rtl"><u>מהר"ל חדושי אגדות על גיטין (ליווא בן בצלאל, פראג,
נפטר 1609)</u></span>

<span dir="rtl">ואל יהא ספק לך כי מי שבא על אתונו, כמו שהיה בלעם....היה
עיקר דינו במה שהלעיג על דברי חכמים, **כי מה שהלעיג על דברי חכמים הוא
מינות גמורה אשר הוא עוד יותר מע"ז...**</span>

<span dir="rtl">במאה ה-19, המאבק של המימסד האורתודוקסי הוא נגד
המשכילים.</span>

<span dir="rtl"><u>בית הלוי על בראשית (יוסף דוב סולובייצ'יק, הסבא, נפטר
1892)</u></span>

<span dir="rtl">וכן הוא בענין האמונה וכמו שאמר הכתוב (עמוס ב') וחקיו לא
שמרו ויתעום כזביהם. דבתורה יש חוקים ומצות, והחוקים הם דברים שאין להם
מבוא בהשכל להשיגם וע"כ שמירת החוקים הם קשים קצת יותר משמירת המצות
והמשפטים.....</span>

<span dir="rtl">אמנם רואים אנחנו בחוש אשר כל אפקורסי הזמן, הכפירה והכחשת
האמונה לא בא להם מחמת רוע מזגם, שקשה להם להאמין דבר שאינם משיגים בשכלם,
רק אדרבה **כל המינות שלהם בא להם ע"י אמונה, שראה באיזו ספר דברי מינות,**
הגם שהכותב היה בור ריק גם משכל האנושי, והוא מאמין לכל דבריו וסומך עליו
כסומא בארובה לכפור בתוה"ק ונמצא הכפירה באה להם ע"י אמונתם וכפתי מאמין
לכל דבריו הכוזבים.....</span>

<span dir="rtl">ובמאה העשרים, ועד היום, מתלבטים אם הרפורמים הם מינים, או
רק הרפורמה היא מינות:</span>

<span dir="rtl"><u>שו"ת חתם סופר (הרב משה סופר, הונגריה, נפטר
1839)</u></span>

<span dir="rtl">גלל כן לדין יש תשובה, הנוגע לדינא השבתי לק"ק ה"ב להסכים
עם האוסרים מנהגי כת החדשה, ועל ג' פושעי ישראל ועל ארבעה לו השבתי, הן
דורשין תחלות לנגן בעוגב בבהכ"נ בש"ק ע"י מנגן נוצרי, וכו' וכו'</span>

<span dir="rtl">....</span>

<span dir="rtl">ואלו היה דינם מסור בידינו היה דעתי להפרישם מעל גבולינו
לא יותן מבנותינו לבניהם ומבניהם לבנותינו, כי היכי דלא ליתי לאמשוכי
אבתרייהו, ויהיה עדתם **כעדת צדוק ובייתוס ענן ושאול**, אינהו בדידהו ואנן
בדידן. כל זה נ"ל להלכה ולא למעשה, מבלי רשות והורמנא דמלכא יר"ה, וזולת זה
יהיו דברי בטלים וכלא חשיבי.</span>

<span dir="rtl">אבל, בימינו נזהרים...</span>

<span dir="rtl"><u>"יחס רבני ישראל לתנועה הרפורמית – ודעת הרצי"ה קוק",
הרב בנימין טבדי, ערוץ 7, 2021</u></span>

<span dir="rtl">...עיקר דבריו נסבו סביב השאלה האם הרפורמים הם "מינים"
במישור ההלכתי או לא. מסקנת הרב חלמיש היא, שאכן ב"חוגים מסויימים" מחשיבים
את הרפורמים ל"מינים" (והוא התכוון כנראה לתשובת האגרות משה או"ח חלק ב
סימן נ אליה ציינתי בדברי באותו מאמר). לעומת זאת – לטענתו - הרצי"ה קוק
זצ"ל סירב להוציא חלק גדול מהיהודים מכלל ישראל ומיאן לקרא להם
"מינים</span>".

<span dir="rtl">.....</span>

<span dir="rtl">גם במאמר שכתבתי – שכנגדו יצא הרב חלמיש – הדגשתי שלא
הגענו למצב שכל יהודי המכונה "רפורמי" הוא מין, חלילה. היהודי הפרטי והתמים
הוא אנוס ושבוי, ואותו מצווה לאהוב ולקרב כפי היכולת. **אך התנועה המכוונת
על ידי נושאי דגלה – דורכים בדרך המינות המסוכנת**</span>**.**

<span dir="rtl">וכמובן, יש מי שטוען, שהציונות היא היא המינות.</span>

<span dir="rtl"><u>ספר ויואל משה מאמר שלוש שבועות (יואל טיטלבאום, אדמו"ר
סאטמר, נפטר 1979)</u></span>

<span dir="rtl">אבל האומרים שכל ישראל ממקומות מושבותיהם יסעו לא"י, כל
אלו מדברים בפה מלא נגד כל דברי חכז"ל שבכמה מקומות בש"ס ובמדרשים ובכתבי
האר"י. **ואין זה אלא דברי מינות והעברה על השבועה שלא יעלו בחומה.** והוא
פלא על קצת שומרי תורה ומצות שאינם שמים על לב **שהמינים בדו זאת מלבם**.
ובזה נתבארו שתי השבועות. שהשבועה שלא ימרדו באומות קאי על כל מרידה בין
בא"י בין בחו"ל, והשבועה שלא יעלו בחומה ....</span>

<span dir="rtl">והכי גרוע בעיני הכותב, הוא הרב החרדי ציוני, הרב קוק
(שהוא כמעט אב רוחני לציונות הדתית).</span>

<span dir="rtl"><u>שו"ת דברי יואל חו"מ סי' קל"א</u></span>

<span dir="rtl">איש צר ואויב לדת תורתינו הקדושה ולעיקרי האמונה דרך קשתו
כאויב להפר ברית עולם, הנקוב בשם אברהם יצחק קוק, הוא הגבר אשר הרחיב גבול
הטומאה ר"ל, היא העדה הרעה המכנים עצמם בשם ציונים, אשר הן המה בעתים הללו
האבני נגף לבית ישראל ומחריבים ארה"ק וכל הארצות בכלל, האומרים ערו ערו עד
היסוד בה, הוא קיום תוה"ק והאמונה המסורה לנו, שהוא היסוד לקיום כל ישראל
בכלל ובפרט, ומבלעדי זאת הוסיף פשעים על פשעים, להדפיס בספריו הטמאים,
גלויים וידועים, **דברי מינות וכפירה**, בעזות מצח וחוצפה יתירה, את ה' הוא
מגדף ביד רמה, אשר לא נראה ולא נשמע כזאת מימים ימימה.</span>

<span dir="rtl">אם נחזור לתקופות עתיקות יותר, נראה שקיים שיח עם
"המינים", בראשם של החכמים וגם למעשה.</span>

<span dir="rtl"><u>מדרש רבה בראשית - פרשה ח פסקה ח</u></span>

<span dir="rtl">רבי שמואל בר נחמן בשם רבי יונתן אמר בשעה שהיה משה כותב
את התורה היה כותב מעשה כל יום ויום. כיון שהגיע לפסוק הזה שנאמר "ויאמר
אלהים נעשה אדם בצלמנו כדמותנו" אמר לפניו: רבון העולם מה אתה נותן פתחון
פה למינים, אתמהא. אמר לו: כתוב והרוצה לטעות יטעה.</span>

<span dir="rtl"><u>מדרש תנחומא קדושים - פרק ד</u></span>

<span dir="rtl">קדושים תהיו. ראה מה כתיב (יהושע כד) כי אלהים קדושים הוא
מהו? כאן הפסוק הזה פתח למינים הוא, שנראה להם כשני רשויות.</span>

<span dir="rtl">שאלו המינים את רבי שמלאי מהו כי אלהים קדושים הוא? אין
אתם אומרים שרשות אחד הוא, הרי שתי רשויות הן מן הפסוק הזה.</span>

<span dir="rtl">אמר להן שוטים שבעולם אלו אמר קדושים הם, אתם אומרים עכשיו
הוא כתיב, ומה שאמר אלהים קדושים, א"ר ברכיה מהו קדושים, הוא שהוא קדוש בכל
מיני קדושות.</span>

<span dir="rtl"><u>מדרש רבה שמות - פרשה יג פסקה ג</u></span>

<span dir="rtl">כי אני הכבדתי את לבו. \[שאלת חופש הבחירה\]</span>

<span dir="rtl">א"ר יוחנן מכאן פתחון פה למינין לומר, לא היתה ממנו שיעשה
תשובה, שנא' כי אני הכבדתי את לבו.</span>

<span dir="rtl">א"ל ר"ש בן לקיש, יִסָתם פיהם של מינים ... שהקב"ה מתרה בו
באדם פעם ראשונה שניה ושלישית ואינו חוזר בו, והוא נועל לבו מן התשובה כדי
לפרוע ממנו מה שחטא.</span>

<span dir="rtl">ואפילו השפעה ל"מה יגידו המינים" על התפילה.</span>

<span dir="rtl"><u>רמב"ם פירוש המשניות - מסכת תמיד פרק ה משנה
א</u></span>

<span dir="rtl">ומה שאמרו, "קראו עשרת הדברות בכל יום לפי שהם עיקר הדת
וראשיתו, וכבר אמרו בגבולים, בקשו לומר כן, אלא שכבר בטלום מפני תרעומת
המינים". \[ציטוט\]</span>

<span dir="rtl">ולא ביאר הבבלי מה היא תרעומת המינים. אלא שנתבאר בתחילת
ברכות בירושלמי: ואמרו, בדין היה שקורין עשרת הדברות בכל יום ויום, אלא
מפני מה אין קורין אותם? מפני המינים. שלא יהיו אומרים אלו לבדם ניתנו למשה
מסיני.</span>

<span dir="rtl">כך או כך, כמו שאומרים "שיישרפו"...</span>

<span dir="rtl"><u>ילקוט שמעוני נביאים ילקוט שמעוני על ישעיה פרק נז רמז
תפח</u></span>

<span dir="rtl">שנו רבותינו **הגליונים וספרי מינים** אין מצילין אותם
מפני הדליקה.</span>

<span dir="rtl">ר' יוסי אומר, אף בחול קודר האזכרות שבהם, ויגנזו, והשאר
ישרפו.</span>

<span dir="rtl">אמר רבי טרפון, יקפח את בניו שאם יבאו לידי שאני שורפן עם
האזכרות שבהם, שאפילו אדם רודף אחריו להרגו, ונחש רץ להכישו, נכנס לבית ע"ז
ואין נכנס לבתיהם של אלו. שהללו מכירין וכופרין, והללו אין מכירין וכופרין,
ועליהם אמר ואחר הדלת והמזוזה שמת זכרונך.</span>

<span dir="rtl">א"ר ישמעאל ק"ו ומה לעשות שלום בין איש לאשתו אמרה תורה
שמי שנכתב בקדושה ימחה על המים, הללו שמטילין קנאה ואיבה ותחרות בין ישראל
לאביהם שבשמים עאכ"ו, ועליהם אמר דוד הלא משנאיך ה' אשנא, וכשם שאין מצילין
אותן מן הדליקה, כך אין מצילין אותן מן הנהר ומן המפולת ולא מדבר
המאבדן:</span>

<span dir="rtl">ונסיים בקטעים מתוך מאמרו של חן מלול, באתר "הספרנים" של
הספריה הלאומית, 2020,</span>

<span dir="rtl"><u>"מזמינים את ארבעת המינים הגדולים של היהדות
לסוכה"</u></span>

<span dir="rtl">חן מלול רואה ב"מין" כופר. ומתוך ארבעת הכופרים שהביא,
נוותר על האחרונה, כי, לדעתי אינה יכולה להחשב כופרת (רוזה לוקסנבורג)
ונסתפק באלישע בן אבויה, חיוי הבלכי, וכמובן, שפינוזה.</span>

<span dir="rtl">אלישע בן אבויה (אחר), תקופת התנאים.</span>

<span dir="rtl">מה היה חטאו של אלישע? אין דור שלא מתמודד עם שאלה זו.
תשובות לה פזורות לאורכה של הספרות התלמודית. כולן חוזרות לגורלם של ארבעת
הנכנסים: בן עזאי שהציץ ומת, בן זומא שהציץ ונפגע, **אחר שקיצץ בנטיעות**.
רק רבי עקיבא נכנס בשלום ויצא בשלום. ניתן להבין את הביטוי הזה כפשוטו –
קיצץ בנטיעות הפרדס. או שמא, יצא לתרבות רעה וביקש להסית אחריו את
תלמידיו</span>.

<span dir="rtl">אז למה שנרצה להזמין את **אחר** לסוכתנו? כאן אנחנו נסמכים
על תקדים שקבעו חכמינו בעצמם. כפי שכותב יהודה ליבס בספרו 'חטאו של אלישע':
"אפילו אחרי כפירתו של אלישע הוא פועל בין החכמים, מלמד תורה את תלמידו רבי
מאיר, ונקבר בקבורתם… ולא עוד אלא, שמפיו הובאו דברי חוכמה ומוסר בפרקי
אבות ו'אבות דרבי נתן'". ואולי, כפי שמציע ליבס בספרו, לא רק שלא היה הכופר
הגדול ביותר, אלא דווקא המחמיר שבמחמירים</span>?

<span dir="rtl">חיוי הבלכי</span>

<span dir="rtl">המין השני שנזמין לסוכתנו
הוא</span> **<span dir="rtl">חיוי הבלכי</span>**. <span dir="rtl">מעט
ידוע על האיש. אנחנו יודעים שהיה יהודי בן המאה התשיעית, שחי בחורסאן (כיום
באפגניסטן, אז בממלכת פרס). עד הגילוי של חוקר השירה והפיוט עזרא פליישר,
כל הידוע לנו מדברי חיוי הבלכי הגיע דרך מתנגדיו. פליישר גילה בגניזת קהיר
קטע מחורז מתוך החיבור שחיבר חיוי, קטע העוסק באשת לוט ובנותיה. למרבה
הפליאה, לקטע זה נמצאת תשובה בחיבורו של המוכר במתנגדי חיוי, לר' סעדיה
גאון, המוקדש כולו לטענותיו של חיוי. מלבד החיבור המיוחד המחורז של ר'
סעדיה, חיבור התשובה לטענותיו של חיוי הבלכי, ענה לו ראש ישיבת סורא גם
בספרו הפילוסופי 'הנבחר באמונות ודעות</span>'.

<span dir="rtl">עצם העובדה, שרס"ג עוסק בהתמודדות עם ספרו של חיוי הבלכי
מעיד על השפעתו הגדולה.</span>

<span dir="rtl">בניגוד למסורת שירשנו מחכמי המשנה והתלמוד, היה חיוי
הראשון מבין פרשני המקרא היהודים שזיהה סתירות במקרא ולא מיהר ליישבן. שני
סוגי סתירות זיהה הכופר מחורסאן: הראשון הן סתירות בתוך הכתוב. השני הן
קביעות ורעיונות הסותרים את השכל הישר, הצדק או המוסר של ימיו. למעשה,
הסתירות שחיוי זיהה הכחישו, לדעתו, את מקורו האלהי של הטקסט המקראי,
והצביעו על כך שנכתב בתקופה היסטורית מוגדרת ועל ידי בני אדם
רגילים</span>. 

<span dir="rtl">ואין פלא שכתביו לא הגיעו לידינו, הם הוחרמו, וממילא לא
הועתקו.</span>

<span dir="rtl">לעומתו שפינוזה עצמו הוחרם, אך התקופה הייתה מאוחרת מכדי
למחוק את כתביו, גם אם הם מוחרמים היום לא רק אצל החרדים, אלא גם אצל חלק
מהציונות הדתית.</span>

<span dir="rtl">כמו קודמיו, גם שפינוזה הגיח מתוך קהילה מאמינה ושומרת
מצוות, והגיע בהרחבת אופקיו, ובהגותו העצמית לדעות שלא תאמו את אלו של
המימסד.</span>

<span dir="rtl">לא ברור על איזה עוון הוחרם, אבל ברור שהוא כפר במקורם
האלוהי של כתבי הקודש, והתורה בפרט, וכפירה כזו היא "מינות" בלתי
נסבלת.</span>

<span dir="rtl">ובסיכום: מיהם "המינים"? תלוי את מי שואלים, ומתי.</span>

<span dir="rtl">לצערנו ולאסוננו הגורם המלכד ביותר חברה, הוא הצד האחר,
שאותו צריך לשנוא, וממנו צריך להתרחק.</span>
