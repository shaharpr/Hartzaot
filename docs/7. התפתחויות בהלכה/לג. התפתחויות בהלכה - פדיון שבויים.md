<span dir="rtl"><u>התפתחויות בהלכה – פדיון שבויים</u></span>

<span dir="rtl">אין התייחסות של ממש בתורה לנושא זה.</span>

<span dir="rtl">המצווה אינה מן התורה, אך יש בתורה מצוות ובעיקר סיפורים,
שניתן להסתמך עליהם, כדי שחז"ל, בתקופה שלאחר החורבן, וחכמי ימי הביניים,
יוכלו לטעון שמצוות פדיון שבויים היא "מצוה רבה".</span>

<span dir="rtl">וחשוב לציין, שהיא איננה מצווה מפני שאינה יכולה לחייב את
היחיד. לכן, בדרך כלל היא תיכנס למסגרת מצוות הצדקה, כלומר המצוה לתרום כסף
לפדיון שבויים.</span>

<span dir="rtl">אך נתחיל מהתורה.</span>

<span dir="rtl"><u>ספר ויקרא פרק כה</u></span>

<span dir="rtl">(מז) וְכִי תַשִּׂיג יַד גֵּר וְתוֹשָׁב עִמָּךְ וּמָךְ אָחִיךָ עִמּוֹ וְנִמְכַּר לְגֵר
תּוֹשָׁב עִמָּךְ אוֹ לְעֵקֶר מִשְׁפַּחַת גֵּר:</span>

<span dir="rtl">(מח) אַחֲרֵי נִמְכַּר גְּאֻלָּה תִּהְיֶה לּוֹ אֶחָד מֵאֶחָיו יִגְאָלֶנּוּ:</span>

<span dir="rtl">(מט) אוֹ דֹדוֹ אוֹ בֶן דֹּדוֹ יִגְאָלֶנּוּ אוֹ מִשְּׁאֵר בְּשָׂרוֹ מִמִּשְׁפַּחְתּוֹ יִגְאָלֶנּוּ
אוֹ הִשִּׂיגָה יָדוֹ וְנִגְאָל:</span>

<span dir="rtl">(נ) וְחִשַּׁב עִם קֹנֵהוּ מִשְּׁנַת הִמָּכְרוֹ לוֹ עַד שְׁנַת הַיֹּבֵל וְהָיָה כֶּסֶף
מִמְכָּרוֹ בְּמִסְפַּר שָׁנִים כִּימֵי שָׂכִיר יִהְיֶה עִמּוֹ:</span>

<span dir="rtl">(נא) אִם עוֹד רַבּוֹת בַּשָּׁנִים לְפִיהֶן יָשִׁיב גְּאֻלָּתוֹ מִכֶּסֶף
מִקְנָתוֹ:</span>

<span dir="rtl">(נב) וְאִם מְעַט נִשְׁאַר בַּשָּׁנִים עַד שְׁנַת הַיֹּבֵל וְחִשַּׁב לוֹ כְּפִי שָׁנָיו
יָשִׁיב אֶת גְּאֻלָּתוֹ:</span>

<span dir="rtl">(נג) כִּשְׂכִיר שָׁנָה בְּשָׁנָה יִהְיֶה עִמּוֹ לֹא יִרְדֶּנּוּ בְּפֶרֶךְ
לְעֵינֶיךָ:</span>

<span dir="rtl">(נד) וְאִם לֹא יִגָּאֵל בְּאֵלֶּה וְיָצָא בִּשְׁנַת הַיֹּבֵל הוּא וּבָנָיו
עִמּוֹ:</span>

<span dir="rtl">זה מתייחס רק למקרה של עבדות בגלל חובות. וההתייחסות היא
לחובת המשפחה הרחבה לגאול אותו, וההנחה היא שהמעביד מציית לחוקי ישראל. וזה
הקרוב ביותר לפדיון שבויים.</span>

<span dir="rtl">אבל, מלחמות, שבויים והצלתם היו בסיפורי התנ"ך.</span>

<span dir="rtl"><u>ספר בראשית פרק יד</u></span>

<span dir="rtl">(יא) וַיִּקְחוּ אֶת כָּל רְכֻשׁ סְדֹם וַעֲמֹרָה וְאֶת כָּל אָכְלָם וַיֵּלֵכוּ:</span>

<span dir="rtl">(יב) וַיִּקְחוּ אֶת לוֹט וְאֶת רְכֻשׁוֹ בֶּן אֲחִי אַבְרָם וַיֵּלֵכוּ וְהוּא ישֵׁב
בִּסְדֹם:</span>

<span dir="rtl">(יג) וַיָּבֹא הַפָּלִיט וַיַּגֵּד לְאַבְרָם הָעִבְרִי וְהוּא שֹׁכֵן בְּאֵלֹנֵי מַמְרֵא
הָאֱמֹרִי אֲחִי אֶשְׁכֹּל וַאֲחִי עָנֵר וְהֵם בַּעֲלֵי בְרִית אַבְרָם:</span>

<span dir="rtl">(יד) וַיִּשְׁמַע אַבְרָם כִּי נִשְׁבָּה אָחִיו וַיָּרֶק אֶת חֲנִיכָיו יְלִידֵי בֵיתוֹ
שְׁמֹנָה עָשָׂר וּשְׁלשׁ מֵאוֹת וַיִּרְדֹּף עַד דָּן:</span>

<span dir="rtl">(טו) וַיֵּחָלֵק עֲלֵיהֶם לַיְלָה הוּא וַעֲבָדָיו וַיַּכֵּם וַיִּרְדְּפֵם עַד חוֹבָה אֲשֶׁר
מִשְּׂמֹאל לְדַמָּשֶׂק:</span>

<span dir="rtl">(טז) וַיָּשֶׁב אֵת כָּל הָרְכֻשׁ וְגַם אֶת לוֹט אָחִיו וּרְכֻשׁוֹ הֵשִׁיב וְגַם אֶת
הַנָּשִׁים וְאֶת הָעָם:</span>

<span dir="rtl"><u>ספר שמואל א פרק ל</u></span>

<span dir="rtl">(א) וַיְהִי בְּבֹא דָוִד וַאֲנָשָׁיו צִקְלַג בַּיּוֹם הַשְּׁלִישִׁי וַעֲמָלֵקִי פָשְׁטוּ אֶל
נֶגֶב וְאֶל צִקְלַג וַיַּכּוּ אֶת צִקְלַג וַיִּשְׂרְפוּ אֹתָהּ בָּאֵשׁ:</span>

<span dir="rtl">(ב) וַיִּשְׁבּוּ אֶת הַנָּשִׁים אֲשֶׁר בָּהּ מִקָּטֹן וְעַד גָּדוֹל לֹא הֵמִיתוּ אִישׁ
וַיִּנְהֲגוּ וַיֵּלְכוּ לְדַרְכָּם:</span>

<span dir="rtl">(ג) וַיָּבֹא דָוִד וַאֲנָשָׁיו אֶל הָעִיר וְהִנֵּה שְׂרוּפָה בָּאֵשׁ וּנְשֵׁיהֶם וּבְנֵיהֶם
וּבְנֹתֵיהֶם נִשְׁבּוּ:</span>

<span dir="rtl">(ד) וַיִּשָּׂא דָוִד וְהָעָם אֲשֶׁר אִתּוֹ אֶת קוֹלָם וַיִּבְכּוּ עַד אֲשֶׁר אֵין בָּהֶם
כֹּחַ לִבְכּוֹת:</span>

<span dir="rtl">(ה) וּשְׁתֵּי נְשֵׁי דָוִד נִשְׁבּוּ אֲחִינֹעַם הַיִּזְרְעֵלִית וַאֲבִיגַיִל אֵשֶׁת נָבָל
הַכַּרְמְלִי:</span>

<span dir="rtl">(ו) וַתֵּצֶר לְדָוִד מְאֹד כִּי אָמְרוּ הָעָם לְסָקְלוֹ כִּי מָרָה נֶפֶשׁ כָּל הָעָם
אִישׁ עַל בָּנָיו וְעַל בְּנֹתָיו וַיִּתְחַזֵּק דָּוִד בַּיהֹוָה אֱלֹהָיו:</span>

<span dir="rtl">.......</span>

<span dir="rtl">(טז) וַיֹּרִדֵהוּ וְהִנֵּה נְטֻשִׁים עַל פְנֵי כָל הָאָרֶץ אֹכְלִים וְשֹׁתִים וְחֹגְגִים
בְּכָל הַשָּׁלָל הַגָּדוֹל אֲשֶׁר לָקְחוּ מֵאֶרֶץ פְּלִשְׁתִּים וּמֵאֶרֶץ יְהוּדָה:</span>

<span dir="rtl">(יז) וַיַּכֵּם דָּוִד מֵהַנֶּשֶׁף וְעַד הָעֶרֶב לְמָחֳרָתָם וְלֹא נִמְלַט מֵהֶם אִישׁ כִּי
אִם אַרְבַּע מֵאוֹת אִישׁ נַעַר אֲשֶׁר רָכְבוּ עַל הַגְּמַלִּים וַיָּנֻסוּ:</span>

<span dir="rtl">(יח) **וַיַּצֵּל דָּוִד אֵת כָּל אֲשֶׁר לָקְחוּ עֲמָלֵק וְאֶת שְׁתֵּי נָשָׁיו הִצִּיל
דָּוִד:**</span>

<span dir="rtl">(יט) וְלֹא נֶעְדַּר לָהֶם מִן הַקָּטֹן וְעַד הַגָּדוֹל וְעַד בָּנִים וּבָנוֹת וּמִשָּׁלָל
וְעַד כָּל אֲשֶׁר לָקְחוּ לָהֶם הַכֹּל הֵשִׁיב דָּוִד:</span>

<span dir="rtl"><u>בבלי, בבא בתרא עמ' ח"ב.</u></span>

<span dir="rtl">פדיון שבוים מצוה רבה היא</span>.

<span dir="rtl">ומכאן תרגום מוסבר לפי שטיינזלץ:</span>

<span dir="rtl">אמר לו רבא לרבה בר מרי: מניין דבר זה שאמרו חכמים שפדיון
שבויים מצוה רבה היא?</span>

<span dir="rtl">אמר לו: שנאמר (ירמיהו ט"ו): "והיה כי יאמרו אליך אנה נצא,
ואמרת אליהם, כה אמר ה', אשר למוות למוות, ואשר לחרב לחרב, ואשר לרעב לרעב,
ואשר לשבי לשבי"</span>

<span dir="rtl">ואמר רבי יוחנן: כל המאוחר בפסוק זה קשה מחבירו.</span>

<span dir="rtl">חרב קשה ממוות רגיל, רעב קשה מחרב, שבי קשה מכולם, שכולם
נמצאים בו.</span>

<span dir="rtl">הנושא מעסיק בהחלט את החכמים מחורבן הבית, מרד בר כוכבא,
והלאה והלאה.</span>

<span dir="rtl">אם נקפוץ מייד לרמב"ם, שמחוייב ב"יד החזקה" להתבסס על
מצוות מהתורה כדי להורות את מה שמצווה יהודי בימיו, הנה הוא כותב
כך.</span>

<span dir="rtl"><u>רמב"ם יד החזקה - הלכות מתנות עניים פרק ח</u></span>

<span dir="rtl">(י) פדיון שבויים קודם לפרנסת עניים, ולכסותן. ואין לך
מצוה גדולה כפדיון שבויים, שהשבוי הרי הוא בכלל הרעבים, והצמאים, והערומים,
ועומד בסכנת נפשות. והמעלים עיניו מפדיונו הרי זה עובר על "לא תאמץ את לבבך
ולא תקפוץ את ידך" ועל "לא תעמוד על דם רעך" ועל "לא ירדנו בפרך לעיניך".
ובטל מצות "פתח תפתח את ידך לו", ומצות "וחי אחיך עמך", "ואהבת לרעך כמוך",
"והצל לקוחים למות", והרבה דברים כאלו ואין לך מצוה רבה כפדיון
שבויים:</span>

<span dir="rtl">כלומר, באין מצווה בתורה לפדיון שבויים, הוא מסתמך על
מצוות רבות של דאגה לזולת הנמצא במצוקה.</span>

<span dir="rtl">אך כבר במשנה מופיעה גם אזהרה:</span>

<span dir="rtl"><u>משנה מסכת גיטין פרק ד</u></span>

<span dir="rtl">אֵין פּוֹדִין אֶת הַשְּׁבוּיִין יוֹתֵר עַל כְּדֵי דְמֵיהֶן, מִפְּנֵי תִקּוּן הָעוֹלָם.
וְאֵין מַבְרִיחִין אֶת הַשְּׁבוּיִין, מִפְּנֵי תִקּוּן הָעוֹלָם.</span>

<span dir="rtl">ובתלמוד בבלי חוזרים על כך בשם רבן שמעון בן
גמליאל.</span>

<span dir="rtl"><u>תלמוד בבלי מסכת כתובות דף נב/א</u></span>

<span dir="rtl">רבן שמעון בן גמליאל אומר אין פודין את השבויין יותר על
כדי דמיהם מפני תקון העולם.</span>

<span dir="rtl">וכשמזכירים את הביטוי "תיקון עולם" מתכוונים לתוצאות
ארוכות הטווח של הפעולה.</span>

<span dir="rtl">פסוק בודד זה, שמשתמשים בו פוליטיקאים דתיים היום, העסיק
במשך דורות את מנהיגי הציבור.</span>

<span dir="rtl">בנוסף, אנחנו מוצאים דיונים בעניין סדר העדיפויות של פדיון
שבויים, מאז ומתמיד.</span>

<span dir="rtl">ייתכן שהמקור הקדום ביותר, העוסק בנושא זה, הוא "כתובת
בבתא".</span>

<span dir="rtl">בכּתוּבּה של בבתא, שנתגלתה במערת האיגרות, כנראה מתקופת בר
כוכבא, נכתב בנוסף לכל התחייבות הבעל: "ואם תשבתאיי אפרקנך מן ביתי מן
נכסי" (אם תישָבי אפדה אותך מהכסף של ביתי ונכסי).</span>

<span dir="rtl">ניתוח מקיף מאוד של כל הנושא, לפחות לתקופת המשנה והתלמוד
(עד 500 לספירה),</span>

<span dir="rtl">אפשר למצוא בעבודת המחקר</span>

<span dir="rtl"><u>שביה ופדיון שבויים בימי המשנה והתלמוד, שלמה רוזנפלד,
עבודת דוקטורט, בר אילן</u></span>

<span dir="rtl">משם לקחתי ציטוטים רבים.</span>

<span dir="rtl">חשיבותו הגדולה של פדיון שבויים מודגש על ידי עדיפות
ההשקעה הכספית בו אפילו על פני דברים מקודשים ביותר. וגם האזהרה שלא לתת
כופר "יותר מכדי דמיהם".</span>

<span dir="rtl"><u>שו"ת הרי"ף חלק א סימן ו (יצחק בן יעקב אלפסי, נפטר
1103, צפון אפריקה)</u></span>

<span dir="rtl">תשובה: מי שהקדיש כלום לבית הכנסת, אין אדם בעולם רשאי
להמיר אותו דבר ולא למכרו כל זמן ששם בעליו עליו, **אלא אם ימכר לדבר מצוה
כגון פדיון שבויים**, וכדומה להם מן המצות כגון כתיבת ספר תורה אם הוצרך
אליו.</span>

<span dir="rtl"><u>שו"ע יו"ד סימן רנב (יוסף קארו, צפת, המאה
ה-16)</u></span>

<span dir="rtl">(א) פדיון שבויים קודם לפרנסת עניים ולכסותן. ואין מצוה
גדולה כפדיון שבויים. הילכך לכל דבר מצוה שגבו מעות בשבילו, יכולים לשנותן
לפדיון שבויים. ואפילו אם גבו לצורך בנין ב"ה, ואפילו אם קנו העצים והאבנים
והקצום לצורך הבנין, שאסור למכרם בשביל מצוה אחרת, **מותר למכרם לצורך
פדיון שבויים**. אבל אם בנאוהו כבר, לא ימכרו אותו.</span>

<span dir="rtl"><u>שו"ת חתם סופר חלק או"ח תשובה לב (משה סופר, הונגריה,
נפטר 1839).</u></span>

<span dir="rtl">ועל הרביעית, שאולי בסוף יהי' סבה שהקהל יבנו בנין אחר
ויהרסו זה הבנין, אומר אני ראשון תחלה, כי לדעתי אין איסור, ואדרבא מצוה
רבה נמי איכא להציל מידם שלא להרבות עול ומסים דלא לדחקא ציבורא, **והרי
פדיון שבויים עדיף מבית הכנסת** ולחד דיעה אפילו בהכ"נ שבנו כבר והתפללו בו
נמכר לצורך פדיון שבויים ואפ"ה אין פודין השבויים יותר מכדי</span>

<span dir="rtl">דמיהם..</span>

<span dir="rtl">הרי"ף גם לא מכיר בכל אפשרות להימנע מפדיון שבויים מלבד
הגבלת סכום הכופר.</span>

<span dir="rtl"><u>שו"ת הרי"ף חלק ב סימן לא</u></span>

<span dir="rtl">תשובה. קהל שהתנו בחרם, שלא יפדו שבויים עד זמן קצוב, אין
חרם זה ולא תנאי זה דבר שיש בו ממש, שאין נשבעין לבטל מצוה, **וכל שכן
פדיון שבויים שהיא מצוה רבה**, אבל רשאין להתנות שלא לפדותן ביתר מכדי
דמיהן, כדתנן אין פודין את השבויים ביתר מכדי דמיהן מפני תקון
העולם:</span>

<span dir="rtl">ומי קודם?</span>

<span dir="rtl"><u>תוספתא מסכת הוריות פרק ב</u></span>

<span dir="rtl">(ה) הוא ואביו ורבו עומדין בשבי. הוא קודם לרבו, ורבו קודם
לאביו, ואמו קודמת לכל אדם. איזהו רבו? רבו שלמדו תורה, לא שלמדו אומנות.
ואיזה? זה שפתח לו תחלה.</span>

<span dir="rtl">ר' מאיר אומר רבו שלמדו חכמה, לא רבו שלמדו תורה. ר' יהודה
אומר כל שרוב תלמודו ממנו. ר' יוסי אומר כל שהאיר עיניו במשנתו:</span>

<span dir="rtl">אגדות רבות במדרשים מפארות את גדולתם של פודי
השבויים.</span>

<span dir="rtl">במדרש אסתר רבה מסופר על אשה הפודה שבויות.</span>

<span dir="rtl"><u>מדרש רבה אסתר - הקדמה פסקה ג</u></span>

<span dir="rtl">א"ר יצחק מעשה בפרוצפיה, באשה אחת שהיתה פודה את
השבוים.</span>

<span dir="rtl">באתה שבויה אחת ופדאתה. שניה ופדאתה. וכיון שמטה ידה ולא
היתה יכולה לפדות מיד הקיפוה לגיונות והרגוה. וכל כך למה? כדי לזרז השבאים
הבאים.</span>

<span dir="rtl">(לא ברור לי הסוף...)</span>

<span dir="rtl"><u>תלמוד בבלי מסכת חולין דף ז/א</u></span>

<span dir="rtl">דרבי פנחס בן יאיר הוה קאזיל לפדיון שבויין פגע ביה בגינאי
נהרא. אמר ליה, גינאי חלוק לי מימך ואעבור בך. אמר ליה, אתה הולך לעשות
רצון קונך ואני הולך לעשות רצון קוני, אתה ספק עושה ספק אי אתה עושה, אני
ודאי עושה. אמר ליה אם אי אתה חולק גוזרני עליך שלא יעברו בך מים לעולם.
חלק ליה.</span>

<span dir="rtl"><u>תלמוד ירושלמי, תענית (תרגום).</u></span>

<span dir="rtl">ר' אבהו ראה בחלומו: פנטקקה יתפלל וירדו גשמים. ואכן ירדו
גשמים. שלח ר' אבהו והביאו. אמר לו: מה אומנותך? אמר לו: חמש עברות עושה
אותו האיש בכל יום: משכיר זונות, משפר תיאטרון, מכניס כליהן לבית המרחץ,
מטפח ומרקד לפניהן, ומקיש בתוף לפניהן</span>.

<span dir="rtl">אמר לו: ומה מעשה טוב עשית? אמר לו: פעם אחת היה אותו האיש
משפר תיאטרון, באה אשה אחת ועמדה לה מאחרי העמוד ובכתה. ואמרתי לה: מה לך?
ואמרה לי: בעלה של אותה האשה חבוש, ובקשתי לראות מה אעשה ואפדנו, ומכרתי
מטתי ומצעי ונתתי לה את דמיהם, ואמרתי לה</span>, <span dir="rtl">הילך,
פדי בעלך ולא תחטאי.</span>

<span dir="rtl">אמרתי לו: כדאי אתה להתפלל ולהיענות</span> !

<span dir="rtl">מה הכוונה "יתר על דמיהם"?</span>

<span dir="rtl">ברוב הדורות השבויים היו מיועדים למכירה כעבדים. לכן היה
"מחיר שוק".</span>

<span dir="rtl">בתקופות מסויימות, היו נחטפים אנשים על ידי פיראטים, או על
ידי סוחרי עבדים, וגם כאן היה "מחיר". לכן כאשר מדברים במקורות על מושג זה
יש לו משמעות.</span>

<span dir="rtl">ואף על פי כן כאשר מדובר על אנשים, ובוודאי על אנשים
קרובים, אי אפשר לעמוד בכך.</span>

<span dir="rtl">ועל כך יש גם התלבטויות, וגם אגדות.</span>

<span dir="rtl">מותר לאדם לפדות את אשתו גם במחיר גבוה, למעשה
חייב.</span>

<span dir="rtl"><u>תלמוד בבלי מסכת כתובות דף נב/א</u></span>

<span dir="rtl">תנו רבנן: נשבית, והיו מבקשין ממנו עד עשרה בדמיה. פעם
ראשונה פודה, מכאן ואילך רצה פודה רצה אינו פודה.</span>

<span dir="rtl">רבן שמעון בן גמליאל אומר: אין פודין את השבויין יותר על
כדי דמיהם מפני תקון העולם. הא בכדי דמיהן פודין אף על גב דפרקונה יותר על
כתובתה. \[רבן שמעון בן גמליאל מתנגד, הוא מסכים לפדות בכופר המקובל, גם אם
הוא עולה על כתובתה...\]</span>

<span dir="rtl">ורמינהי \[מקור סותר\], נשבית והיו מבקשין ממנו עד עשרה
בכתובתה, פעם ראשונה פודה מכאן ואילך רצה פודה רצה אינו פודה. ר"ש בן
גמליאל אומר אם היה פרקונה כנגד כתובתה פודה אם לאו אינו פודה. \[רשב"ג
מסכים גם למחיר גבוה רק אם כתובתה מספיקה לכך...\]</span>

<span dir="rtl">בקיצור, רשב"ג קיצוני בהתנגדותו לשלם כופר גבוה.</span>

<span dir="rtl">אבל האגדה...</span>

<span dir="rtl"><u>מדרש רבה איכה - פרשה ד פסקה ד</u></span>

<span dir="rtl">(ד) מעשה בר' יהושע בן חנניה שהלך לכרך גדול שברומי. אמרו
לו תינוק אחד יש בבית האסורין בקלון.</span>

<span dir="rtl">הלך שם ראה תינוק אחד יפה עינים טוב ראי, וקווצותיו סדורות
לו. עומד בקלון.</span>

<span dir="rtl">עמד על פתחו לבדקו וקרא עליו הפסוק הזה (ישעיה מ"ג) "מי
נתן למשסה יעקב וישראל לבוזזים". ענה התינוק אחריו "הלא ה' זו חטאנו לו ולא
אבו בדרכיו הלוך ולא שמעו בתורתו". כיון ששמע ר' יהושע קרא עליו "בני ציון
היקרים המסולאים בפז" וזלגו עיניו דמעות, ואמר מעיד אני שמים וארץ שמובטח
אני בזה שמורה הוראה בישראל, והעבודה שאיני זז מכאן עד שאפדנו **בכל ממון
שיפסקו עליו**. אמרו לא זז משם עד שפדאו בממון הרבה ולא היו ימים מועטים עד
שהורה הוראה בישראל ומנו ר' ישמעאל בן אלישע.</span>

<span dir="rtl">וגם "שולחן ערוך" מוכן לשלם יותר על תלמיד חכם.</span>

<span dir="rtl"><u>שו"ע יו"ד סימן רנב</u></span>

<span dir="rtl">(ד) אין פודין השבויים יותר מכדי דמיהם, מפני תיקון העולם,
שלא יהיו האויבים מוסרים עצמם עליהם לשבותם. אבל אדם יכול לפדות את עצמו
בכל מה שירצה. **וכן לת"ח, או אפילו אינו ת"ח אלא שהוא תלמיד חריף ואפשר
שיהיה אדם גדול, פודים אותו בדמים מרובים**.</span>

<span dir="rtl">(ה) אין מבריחין השבויים, מפני תיקון העולם, שלא יהיו
האויבים מכבידים עולם עליהם ומרבים בשמירתם:</span>

<span dir="rtl"><u>בגניזת קהיר נתגלו התכתבויות של הרמב"ם בעניין פדיון
שבויים.</u></span>

<img src="media/image1.jpeg" style="width:6.875in;height:6.09375in" />

<span dir="rtl">קבלה חתומה על ידי הרמב"ם, על סכום תרומה לפדיון
שבויים.</span>

<span dir="rtl">הרמב"ם, שהיה לא רק חכם הכותב ספרים, אלא גם מנהיג קהילה,
עסק גם בפדיון שבויים.</span>

<span dir="rtl"><u>האגדה על "ארבעת השבויים"</u></span>

<span dir="rtl">האגדה נכתבה ב"ספר הקבלה" של אברהם בן דאוד (הראשון),
שנפטר ב 1180 בספרד.</span>

<span dir="rtl">זו אגדה, שמנצלת את הנושא כדי להסביר איך התפשטו מרכזי
התורה:</span>

<span dir="rtl">וכן הייתה הסבה, שיצא ממדינת קורטובא שליש ממונה על ציים,
שמו בן דמאחין. שְלָחו מלך ישמעאל בספרד ושמו עבד אל רחמאן אל נאצר. הלך
ממונה על ציים אדירים לכבוש ספינות אחרות ועיירות סמוכות לספר. והלכו עד
חוף הים של ארץ ישראל, ונסבו אל ים יון והאיים שבו.</span>

<span dir="rtl">ומצאו אניה ובה ד' חכמים גדולים היו הולכים ממדינת בארי
\[עיר באיטליה\] למדינה נקראת ספסתין. וחכמים אלו להכנסת כלה היו הולכים.
וכבש בן דמאחין האניה ואסר את החכמים, האחד היה ר' חושיאל אביו של רבינו
חננאל. והאחד רבינו משה אביו של רב חנוך, אסרוהו עם אשתו ועם רב חנוך בנו,
ורב חנוך בנו עודנו נער. והשלישי ר' שמריה בר' אלחנן. והרביעי איני יודע
שמו</span>.

<span dir="rtl">....</span>

<span dir="rtl">והשליש מכר את רב שמריה באלכסנדריא של מצרים, ומשם עלה
למצרים והיה לראש.</span>

<span dir="rtl">ומכר את ר' חושיאל באפריקא בחוף הים, ומשם עלה אל מדינת
אלקירואן שהייתה בימים ההם חזקה מכל מדינות ישמעאל שבארץ המערב, ושם היה ר'
חושיאל לראש ושם הוליד את רבינו חננאל בנו</span>.

<span dir="rtl">ובא השליש לקרטובא ומכר שם ר' משה ור' חנוך בנו, ופדאוהו
אנשי קורטובא, וכמדומין היו שהוא [עם
הארץ](https://he.wikipedia.org/wiki/%D7%A2%D7%9D_%D7%94%D7%90%D7%A8%D7%A5)</span>.

<span dir="rtl">וכמובן, שגם הם עלו לגדולה... וכל האגדה, מנסה לכסות כיסוי
היסטורי, את תקופת המעבר מהמרכז היהודי בבבל, שדעך לאחר שנת 1000, למרכזים
החדשים שקמו בספרד ובצפון אפריקה.</span>

<span dir="rtl">ובהמשך, הוא מפרש בעצמו:</span>

<span dir="rtl">ורצה השליש לחזור בו במכירתו, ולא הניחו המלך כי שמח המלך
על הדבר שמחה גדולה **כששמע שאין היהודים שבמלכותו צריכים לאנשי בבל.**
והקול נשמע בכל ארץ ספרד וארץ המערב. ובאו תלמידים לקרות וכל השאלות שהיו
שואלים מן הישיבות שאלו ממנו. ודבר זה היה בימי [רב שרירא
גאון](https://he.wikipedia.org/wiki/%D7%A8%D7%91_%D7%A9%D7%A8%D7%99%D7%A8%D7%90_%D7%92%D7%90%D7%95%D7%9F)</span>,
<span dir="rtl">קרוב לשנת [ד' אלפים
תשנ"ה](https://he.wikipedia.org/wiki/%D7%93%27%D7%AA%D7%A9%D7%A0%22%D7%94)</span>,
<span dir="rtl">הן פחות מעט הן יתר מעט</span>. 

<span dir="rtl">הכל התחיל מפדיון שבויים.</span>

<span dir="rtl">אגב, יש ויכוח על מידת האמת בסיפור, כאשר רוב החוקרים
רואים בו אגדה, בגלל אי התאמות בזמנים.</span>

<span dir="rtl">סיפור המהר"ם מרוטנברג מדגיש את נושא "אין פודין את
השבויים יתר על כדי דמיהן מפני תיקון עולם".</span>

<span dir="rtl">רבי מאיר בן ר' ברוך מרוטנברג, נולד בערך בשנת 1220 ונפטר
ב 1293.</span>

<span dir="rtl">בגיל צעיר למד בישיבות בעלי התוספות בפריז, ואצל רבי יצחק
מווינה, חזר לגרמניה ושימש רב בכמה מקומות. הקים ישיבה ברוטנברג, והיה
בזמנו הסמכות הרבנית העליונה של יהדות אשכנז.</span>

<span dir="rtl">בסוף ימיו החמירו רדיפות היהודים בגרמניה, אך גם חל איסור
עליהם לעזוב את גרמניה. המהר"ם החליט לברוח עם משפחתו לארץ ישראל, הצליח
להגיע לאיטליה, אך שם הלשין עליו יהודי מומר, והוא הוסגר לגרמניה ונכלא על
ידי רודולף הראשון מלך גרמניה במבצר אנזיסהיים. הקיסר תבע סכום עצום, של 20
אלף מרק לשחרורו, ותלמידו הרא"ש (שידוע לנו אחר כך מפעילותו בברצלונה), אסף
כסף.</span>

<span dir="rtl">בינתיים הוסיף ללמוד וללמד גם בכלא. והוא כותב:</span>

”<span dir="rtl">כל אלו הדברים סבבתי והוספתי בפרק 'מגדל הפורח באוויר'
במגדל אזנשהיים, בהיותי תפוס שמה, מלבד מה שכתבתי כבר עליו בהיותי בביתי.
שבח והלל לאלקי תהילתי אשר לא הסיר תפילתו וחסדו מאיתי, ובמחשכים היה לי
דברו נר לרגלי ואור לנתיבתי, ולא עזבני ואל יטשני כל ימי היותי, ואף כי
אחרי מותי</span>.”

<span dir="rtl">לפי המסורת הוא לא הסכים שישולם הכופר שנדרש בעדו, בגלל
אותה פסיקה תלמודית להגבלת סכום הכופר, ואחרי שבע שנים נפטר בכלא. גם אחרי
מותו לא הסכים המלך למסור את גופתו, ורק אחרי ארבע עשרה שנה נפדתה הגופה על
ידי יהודי עשיר, שבזכות זה נקבר ליד קברו של המהר"ם, בוורמס.</span>

<span dir="rtl">ויש טוענים שגם התנגדותו לשחרורו תמורת הכופר היא אגדה...
אבל זה לא חשוב...</span>

<span dir="rtl">עובדה היא שהפודה את גופתו קבור על ידו לפי בקשתו.</span>

<img src="media/image2.jpeg" style="width:6.875in;height:6.61458in" />

<span dir="rtl">המצבות של המהר"ם מרוטנברג ושל פודה עצמותיו. (מן הסתם
אינן במקומן בגלל הרס בתי קברות).</span>

<span dir="rtl"><u>והנה, איך מנהלים עסקי שבויים במאה ה-16 על פי שאלה
ותשובה של הרדב"ז:</u></span>

<span dir="rtl"><u>שו"ת רדב"ז ח"ו סימן שני אלפים סד</u></span>

<span dir="rtl">שאלת:</span>

<span dir="rtl">מעשה היה שבאו ששה שבויים ביד ערבי אחד, שהיה שליח לערבי
אחר, אשר קנה את השבויים. ונתפשרו השבויים עם הערבי בממון הרבה. וכשבאו
השבויים פה מצרים עשו הקהלות נדבה ופדו השבויים בסך קרוב לחמש מאות פרחים
זהב ויניציאנוש.</span>

<span dir="rtl">ועוד באו שבויים אחרים ועשו נדבה לצורכם, וגם קהל
אסכנדריאה \[דרום תורכיה\] עשו נדבה והותירו מאה קורונאש ביד הגבאי של
אסכנדריאה, שהוא החכם כה"ר יעקב ן' תבון נר"ו. ושלח פה להודיע איך יש שבוי
אחד בארץ מצרים, וכתב לו גבאי מצרים שיעכב המאה קורונאש הנזכר בידו אם יפדה
אותו שבוי. ועדיין אותו שבוי לא נפדה.</span>

<span dir="rtl">אחר כן בא הערבי אדון השבויים הראשונים, ותבע לפני השרים
ולפני הקאצ"י, וגזרו שיעשו פשרה ביניהם, והכרחו לתת לערבי הנזכר קרוב לחמש
מאות פרחים יתרים על מה שלקח. והוצרכו הצבור לקחת אותם ברבית. ועתה נודע
לצבור באלו המאה קורונאש אשר ביד החכם הנזכר ותובעים אותם ממנו, באמרם
שהשבויים השניים זכו בהם. והחכם הנזכר משיב שכבר נתיחדו לצורך אותו שבוי
וזכה בהם אותו שבוי, ואינו רוצה ליתנם.</span>

<span dir="rtl">ושאלו הצבור יצ"ו הדין עם מי.</span>

<span dir="rtl">תשובה:</span>

<span dir="rtl">הדין עם הצבור מכמה טעמים.....</span>

<span dir="rtl">במשך הרבה דורות, היו עיקר "השבויים", יהודים שנחטפו על
ידי פיראטים לצורך מכירה לעבדות, או, לחילופין קבלת כופר. לכן, הייתה
משמעות של מחיר לשבוי, שהוא המחיר שיקבלו שודדי הים בשוק העבדים.  
פחות ברור הוא המקרה של המהר"ם, שבו "השבוי" הוא אסיר, שהשלטון דורש כופר
נפש, והמחיר גדול.</span>

<span dir="rtl">והמסובך ביותר הוא הדיון, שקיים לאורך השנים, במצב שבו
השבויים נמצאים בסכנת אונס או מוות, האם אז צריך לשלם כל מחיר.</span>

<span dir="rtl">המצב שאנחנו מצויים בו היום (ולא רק אצלנו) מסובך בהרבה,
מפני שארגוני טרור מחזיקים בני ערובה (חיילים, או, בדרך כלל, אזרחים)
בתביעה לשחרר את חבריהם הרוצחים.</span>

<span dir="rtl">לכן, נושא זה נכנס כבר לשיח בין ימין לשמאל.</span>

<span dir="rtl">את העמדה הימנית קל להסביר, שחרור רוצחים פירושו (האפשרי,
ולדעתם וודאי), שיירצחו אחרים, ולכן אין להעדיף דם על דם.  
הגישה האלטרנטיבית מסתמכת על "ספק מול וודאי", ומסביר אותה היטב הרב עובדיה
יוסף, כשנשאל על ידי רבין, לפני מבצע אנטבה לגבי האפשרות לשחרר
מחבלים:</span>

<span dir="rtl"><u>מתוך: "פדיון שבויים בזמן הזה", מאתר "עולמות"
ברשת.</u></span>

<span dir="rtl">בתחילת דבריו כתב, כי שחרור מחבלים רוצחים שייגרמו להרג
נוסף, אינו נחשב "פעולה המכוונת במישרים לרצח", אלא "הכוונה להציל את מאת
היהודים החטופים מידי שוביהם, תמורת שחרורם של אלה, ורק במקרה יש לחוש
שנוסף גם הוא על צרינו, ויכניסו את היישוב לספק סכנה, באופן שכזה יש
לומר, **אין ספק מוציא מידי ודאי**</span>. <span dir="rtl">שהיהודים
החטופים עומדים בסכנה ודאית של הוצאתם להורג אם לא נשחרר את המחבלים, דטבא
להו עבדינן להו, ועושים כל מה שניתן לעשות על מנת להצילם ולשחררם". בהמשך
דבריו דן במחלוקת הפוסקים, האם פודים שבויים יותר מכדי דמיהם במקום סכנת
נפשות</span>.

<span dir="rtl">אין ספק שבנושא זה נכנסים שיקולים מורכבים, לא רק ערכיים.
ובלבד שלא ייכנסו שיקולים פוליטיים ואישיים.</span>

<span dir="rtl">נקווה לטוב, ושיחזרו בשלום כל החיים.</span>
