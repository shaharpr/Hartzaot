<span dir="rtl"><u>התפתחויות בהלכה – הפרדה מיגדרית</u></span>

<span dir="rtl">נושא הפרדה בין נשים וגברים בתפילה הוא נושא בוער
לאחרונה.</span>

<span dir="rtl">ידוע שהפרדה נהוגה אצל שומרי מצוות ברמות שונות. לא רק
הפרדה בתפילה, אלא גם בשמחות, ובעיקר בחינוך, מגיל צעיר יותר או בוגר יותר,
הכל בהתאם למידת האדיקות של הקהילות.</span>

<span dir="rtl">מעניין שלא ברור מתי נוצר המנהג, וכיצד התפתח. מיסתורין
כמו לא מעט מנהגים והלכות.</span>

<span dir="rtl">ומה שלא יודעים תמיד יותר מעניין...</span>

<span dir="rtl"><u>בתורה אין כל רמז בנושא זה.</u></span>

<span dir="rtl">הנה למשל, מצווה ה' את משה לקבוע בסוף כל שנת שמיטה,
בסוכות, אסיפה של כל העם ללימוד, או שמיעה לפחות, של התורה, במעמד שנקרא
מעמד "הַקְהֵל":</span>

<u><span dir="rtl">ספר דברים פרק לא</span></u>

<span dir="rtl">(יא) בְּבוֹא כָל יִשְׂרָאֵל לֵרָאוֹת אֶת פְּנֵי יְהֹוָה אֱלֹהֶיךָ בַּמָּקוֹם אֲשֶׁר
יִבְחָר תִּקְרָא אֶת הַתּוֹרָה הַזֹּאת נֶגֶד כָּל יִשְׂרָאֵל בְּאָזְנֵיהֶם</span>:

<span dir="rtl">(יב) הַקְהֵל אֶת הָעָם הָאֲנָשִׁים וְהַנָּשִׁים וְהַטַּף וְגֵרְךָ אֲשֶׁר בִּשְׁעָרֶיךָ לְמַעַן
יִשְׁמְעוּ וּלְמַעַן יִלְמְדוּ וְיָרְאוּ אֶת יְהֹוָה אֱלֹהֵיכֶם וְשָׁמְרוּ לַעֲשׂוֹת אֶת כָּל דִּבְרֵי הַתּוֹרָה
הַזֹּאת:</span>

<span dir="rtl">אף מילה על מחיצת הפרדה... בימינו מנסים לבצע את המצווה
הזאת (כמובן בהפרדה).</span>

<span dir="rtl">גם בתנ"ך כולו לא מסופר על אירועים בהפרדה, לא במדבר, לא
בימי המלכים ואפילו לא בימי עזרא ונחמיה שאז מתחילה קנאות נגד זרים.</span>

<span dir="rtl">קרוב לוודאי שהמצווה הזאת, מצוות "הקהל" נכתבת בראשית ימי
בית שני, בערך כאשר עזרא ונחמיה אוספים את העם לשמוע את התורה:</span>

<u><span dir="rtl">ספר נחמיה פרק ח</span></u>

<span dir="rtl">(א) וַיֵּאָסְפוּ כָל הָעָם כְּאִישׁ אֶחָד אֶל הָרְחוֹב אֲשֶׁר לִפְנֵי שַׁעַר הַמָּיִם
וַיֹּאמְרוּ לְעֶזְרָא הַסֹּפֵר לְהָבִיא אֶת סֵפֶר תּוֹרַת מֹשֶׁה אֲשֶׁר צִוָּה יְהֹוָה אֶת יִשְׂרָאֵל</span>:

<span dir="rtl">(ב) וַיָּבִיא עֶזְרָא הַכֹּהֵן אֶת הַתּוֹרָה לִפְנֵי הַקָּהָל מֵאִישׁ וְעַד אִשָּׁה וְכֹל
מֵבִין לִשְׁמֹעַ בְּיוֹם אֶחָד לַחֹדֶשׁ הַשְּׁבִיעִי</span>:

<span dir="rtl">(ג) וַיִּקְרָא בוֹ לִפְנֵי הָרְחוֹב אֲשֶׁר לִפְנֵי שַׁעַר הַמַּיִם מִן הָאוֹר עַד
מַחֲצִית הַיּוֹם נֶגֶד הָאֲנָשִׁים וְהַנָּשִׁים וְהַמְּבִינִים וְאָזְנֵי כָל הָעָם אֶל סֵפֶר הַתּוֹרָה</span>:

<span dir="rtl">......</span>

<span dir="rtl">(ה) וַיִּפְתַּח עֶזְרָא הַסֵּפֶר לְעֵינֵי כָל הָעָם כִּי מֵעַל כָּל הָעָם הָיָה
וּכְפִתְחוֹ עָמְדוּ כָל הָעָם:</span>

<span dir="rtl">אף מילה על הפרדה, וממילא לא על מחיצה.</span>

<span dir="rtl">משהו בכל זאת נמצא, אצל הנביא זכריה, מאחרוני הנביאים
המנבאים בתחילת ימי בית שני, כאשר הוא מנבא נבואה לא קלה על אחרית
הימים:</span>

<u><span dir="rtl">ספר זכריה פרק יב</span></u>

<span dir="rtl">(יא) בַּיּוֹם הַהוּא יִגְדַּל הַמִּסְפֵּד בִּירוּשָׁלִַם כְּמִסְפַּד הֲדַדְרִמּוֹן בְּבִקְעַת
מְגִדּוֹן</span>:

<span dir="rtl">(יב) וְסָפְדָה הָאָרֶץ מִשְׁפָּחוֹת מִשְׁפָּחוֹת לְבָד מִשְׁפַּחַת בֵּית דָּוִיד לְבָד
וּנְשֵׁיהֶם לְבָד מִשְׁפַּחַת בֵּית נָתָן לְבָד וּנְשֵׁיהֶם לְבָד</span>:

<span dir="rtl">(יג) מִשְׁפַּחַת בֵּית לֵוִי לְבָד וּנְשֵׁיהֶם לְבָד מִשְׁפַּחַת הַשִּׁמְעִי לְבָד וּנְשֵׁיהֶם
לְבָד</span>:

<span dir="rtl">(יד) כֹּל הַמִּשְׁפָּחוֹת הַנִּשְׁאָרוֹת מִשְׁפָּחֹת מִשְׁפָּחֹת לְבָד וּנְשֵׁיהֶם
לְבָד:</span>

<span dir="rtl">פסוקים אלה, העוסקים במיספד שיהיה "ביום ההוא", ומדברים גם
על הפרדת משפחות זו מזו, ספק אם הם רלוונטים לנושא שלנו. אך הם רלוונטיים
לפרשנויות מאוחרות המצדדות בהפרדה. רק פסוקים אלה, בכל התנ"ך, משמשים את
פרשני ההפרדה, אין יותר.</span>

<span dir="rtl">לראשונה מוצאים עדויות להפרדת נשים מגברים, מהסיבה של
משיכה מינית, במשנה וספרות חז"ל שאחריה. וכך אנו מוצאים במסכת "מידות"
במשנה, תיאור של כל המבנה והמנהגים של בית המקדש, כפי שהם זכורים על ידי
חכמים, לאחר חורבנו:</span>

<u><span dir="rtl">משנה מסכת מדות פרק ב</span></u>

<span dir="rtl">(ה) עֶזְרַת הַנָּשִׁים הָיְתָה אֹרֶךְ מֵאָה וּשְׁלשִׁים וְחָמֵשׁ עַל רֹחַב מֵאָה
וּשְׁלֹשִׁים וְחָמֵשׁ. וְאַרְבַּע לְשָׁכוֹת הָיוּ בְאַרְבַּע מִקְצֹעוֹתֶיהָ, שֶׁל אַרְבָּעִים אַרְבָּעִים אַמָּה. וְלֹא
הָיוּ מְקֹרוֹת. .... וּמֶה הָיוּ מְשַׁמְּשׁוֹת. דְּרוֹמִית מִזְרָחִית, הִיא הָיְתָה לִשְׁכַּת הַנְּזִירִים,
שֶׁשָּׁם הַנְּזִירִין מְבַשְּׁלִין אֶת שַׁלְמֵיהֶן, וּמְגַלְּחִין אֶת שַׂעְרָן, וּמְשַׁלְּחִים תַּחַת הַדּוּר. מִזְרָחִית
צְפוֹנִית, הִיא הָיְתָה לִשְׁכַּת הָעֵצִים, ....</span>

<span dir="rtl">מַעֲרָבִית דְּרוֹמִית, אָמַר רַבִּי אֱלִיעֶזֶר בֶּן יַעֲקֹב, שָׁכַחְתִּי מֶה הָיְתָה
מְשַׁמֶּשֶׁת. אַבָּא שָׁאוּל אוֹמֵר, שָׁם הָיוּ נוֹתְנִין יַיִן וְשֶׁמֶן, ...</span>

<span dir="rtl">וַחֲלָקָה הָיְתָה בָּרִאשׁוֹנָה, וְהִקִּיפוּהָ כְצוֹצְרָה \[גזוזטרה\], שֶׁהַנָּשִׁים
רוֹאוֹת מִלְמַעְלָן, וְהָאֲנָשִׁים מִלְּמַטָּן, כְּדֵי שֶׁלֹּא יְהוּ מְעֹרָבִין, וַחֲמֵשׁ עֶשְׂרֵה מַעֲלוֹת עוֹלוֹת
מִתּוֹכָהּ לְעֶזְרַת יִשְׂרָאֵל...</span>

<span dir="rtl">הייתה חצר בבית המקדש שנקראה "עזרת נשים" אך כל המיקום
והתיאורים מעידים שהיו עוברים בה גם גברים. ובשלב מסוים נבנתה מחיצה. (בכל
אופן מכאן המושג "עזרת נשים").</span>

<span dir="rtl">ואמנם כל הפרשנים מדברים על הפרדה במחיצה המתוארת כאן,
כקיימת רק בשמחת בית השואבה. פרשנות זו מקורה בתוספתא שנכתבת סמוך לכתיבת
המשנה.</span>

<u><span dir="rtl">תוספתא מסכת סוכה פרק ד</span></u>

<span dir="rtl">(א) בראשונה כשהיה שמחת בית השואבה אנשים רואים מבפנים
ונשים רואות מבחוץ וכשראו בית דין שהן באין לידי קלות ראש עשו שלש
גזוזטראות בעזרה כנגד שלש רוחות ששם נשים יושבות ורואות בשמחת בית השואבה
ולא היו מעורבין:</span>

<span dir="rtl">כלומר, "בית דין", כלומר סנהדרין, החליטה על מחיצות בזמן
שמחת בית השואבה, כי עירוב נשים וגברים הביא ל"קלות ראש".</span>

<span dir="rtl">למעשה, זה כל הידוע על ימי הבית השני, וגם זה ממש רק סוף
ימי הבית השני. כי הזוכרים, אחרי החורבן, זוכרים את בניית המחיצה. וייתכן,
אפילו, שאלו רק תפיסות מאוחרות של מה שקרה או לא קרה בו. בוודאי זה לא אומר
דבר על בתי הכנסת או אירועים אחרים.</span>

<span dir="rtl">התלמוד הירושלמי ("נחתם" בערך בשנת 400), כבר משתמש בפסוקי
אחרית הימים של זכריה לביסוס "מדאורייתא" של מה שנכתב לפניו,
בתוספתא:</span>

<u><span dir="rtl">ירושלמי סוכה פרק ה הלכה ב</span></u>

<span dir="rtl">ומתקנין שם תיקון גדול. מה תיקון היו עושין שם. שהיו
מעמידין האנשים בפני עצמן והנשים בפני עצמן. כהיא דתנינן תמן "וחלקה היתה
בראשה והקיפוה כצוצטרא שהנשים רואות מלמעלן והאנשים מלמטן כדי שלא יהו
מעורבין". ממי למדו? מדבר תורה. (זכריה יב) "וספדה הארץ משפחות משפחות לבד"
תרין אמורין. חד אמר, זה הספידו של משיח, וחורנה אמר, זה הספידו של יצר
הרע. מאן דאמר זה הספידו של משיח, מה אם בשעה שהן אבילין את אמר \[אתה
אומר\] האנשים בפני עצמן והנשים בפני עצמן בשעה שהן שמחים לא כל שכן. מאן
דאמר זה הספידו של יצר הרע, מה אם בשעה שאין יצר הרע קיים את אמר האנשים
בפני עצמן והנשים בפני עצמן, בשעה שיצר הרע קיים לא כל שכן:</span>

<span dir="rtl">כאן כבר יש שיוך מפורש לא רק לייצר הרע, אלא גם "למדו מדבר
תורה". פסוקים אלה מספיקים כדי שרבנים בימינו יקבעו שהפרדה של גברים ונשים
היא "מדאורייתא".  
כל מה שנחשב "מדאורייתא", כלומר, מצוות התורה, הוא המחייב ביותר. פחות
מחייבת מצווה "מרבנן", כלומר מחז"ל, ועוד פחות המנהג.</span>

<span dir="rtl">נקפוץ אלף שנים ממש מחורבן הבית, מפני שקשה למצוא עדות
ממשית על המצב קודם.</span>

<span dir="rtl">במאמר קצר בשם "יציע נשים בבנין בית הכנסת בתקופת הגאונים"
מאת ש.ד. גויטיין,</span>

<https://www.jstor.org/stable/23591029?read-now=1#page_scan_tab_contents>

<span dir="rtl">הוא מספר על עדויות מהגניזה הקאהירית על עזרות נשים בבתי
כנסת במצרים.</span>

<span dir="rtl">העדויות הן מהמאה ה-11, כלומר, סוף תקופת גאוני בבל,
שנמשכה בערך משנת 500 עד מעט אחרי שנת 1000.</span>

<span dir="rtl">בדו"ח על בית הכנסת של הירושלמים בעיר פוסטאס, מסופר על
בית "הסמוך לשער הנשים" של בית הכנסת, ומרחוב אחר הייתה הכניסה
הראשית.</span>

<span dir="rtl">בחשבון הוצאות בית הכנסת מוזכרים "חישורים לעמודים שבבית
הנשים".</span>

<span dir="rtl">בתעודה העוסקת בבית הכנסת של הבבליים כתוב (מתורגם
מערבית): בית מאחורי בית כנסת העראקים הגובל בשער הסודי, מקום שנשי היהודים
עולות מעליו.</span>

<span dir="rtl">בבית כנסת של העיר דמוה, ליד גיזה, שהיה מקום עלייה לרגל,
נקבעה תקנה שהנשים למעלה והגברים למטה "בהתאם למנהג".</span>

<span dir="rtl">כל זה עדויות מהגניזה ומדברות על המאה ה-11.</span>

<span dir="rtl">נחזור לתקופות עתיקות יותר.</span>

<span dir="rtl">האם באלף הראשון נשים הגיעו לבית הכנסת בכלל?</span>

<span dir="rtl">כמובן, התשובה קשורה במקום ובזמן.</span>

<u><span dir="rtl">משנה מסכת ברכות פרק ג</span></u>

<span dir="rtl">(ג) נָשִׁים וַעֲבָדִים וּקְטַנִּים פְּטוּרִין מִקְּרִיאַת שְׁמַע וּמִן הַתְּפִלִּין,
**וְחַיָּבִין בַּתְּפִלָּה** וּבַמְּזוּזָה וּבְבִרְכַּת הַמָּזוֹן:</span>

<span dir="rtl">זה עדיין לא אומר שאינן יכולות להתפלל בביתן.
אבל...</span>

<u><span dir="rtl">תלמוד בבלי מסכת עבודה זרה דף לח/א</span></u>

<span dir="rtl">שופתת אשה קדירה על גבי כירה ובאת עובדת כוכבים ומגיסה, עד
שתבא מבית המרחץ או מבית הכנסת ואינה חוששת...</span>

<span dir="rtl">השאלה כאן, היא בכלל אם מותר להשאיר גויה לבד בבית שמתבשל
בו משהו, משיקולי כשרות, אך דרך אגב מספרים שנשים הולכות לבית
הכנסת.</span>

<u><span dir="rtl">ירושלמי ברכות פרק ה הלכה ד</span></u>

<span dir="rtl">ר' אחא ר' תנחומא בר' חייא בשם רבי שמלאי עיר שכולה כהנים
נושאין את כפיהם למי הם מברכין לאחיהם שבצפון לאחיהם שבדרום לאחיהם שבמזרח
לאחיהם שבמערב ומי עונה אחריהם אמן הנשים והטף.</span>

<u><span dir="rtl">תלמוד בבלי מסכת סוטה דף כב/א</span></u>

<span dir="rtl">דההיא אלמנה דהואי בי כנישתא בשיבבותה כל יומא הות אתיא
ומצלה בי מדרשיה דרבי יוחנן אמר לה בתי לא בית הכנסת בשיבבותך אמרה ליה רבי
ולא שכר פסיעות יש לי?</span>

<span dir="rtl">כל אלה מביא שמואל ספראי במאמרו</span>

<span dir="rtl">"האם היתה קיימת עזרת נשים בבית הכנסת בתקופה
העתיקה?</span>

<https://www.jstor.org/stable/23590992?read-now=1&seq=1#page_scan_tab_contents>

<span dir="rtl">ואמנם ברור מכאן שבתקופת האמוראים (התקופה הרומאית
והביזנטית) היו נשים בבית הכנסת הן בישראל והן בבבל.</span>

<span dir="rtl">ספראי מנסה לשכנע במאמרו, שלא הייתה עזרת נשים בבתי הכנסת
בתקופה העתיקה. גם "עזרת נשים" המפורסמת בבית המקדש לא הייתה דומה למה
שהיום מקובל בבתי הכנסת, היו עוברים בה גברים, היו מזמרים ומנגנים בה לויים
ועוד ועוד.</span>

<span dir="rtl">המחקר הארכיאולוגי אינו חד משמעי. נמצא שהיו יציעים בחלק
מבתי הכנסת, אך אין כל ראיה ששימשו כעזרת נשים. בבתי כנסת אחרים לא נמצאו
יציעים.</span>

<span dir="rtl">בבית הכנסת המשוחזר בגולן באום אל קנאטיר (עין קשתות) אין
יציע, ולא נראה שהייתה עזרת נשים.</span>

<span dir="rtl">הנושא הוא ללא הכרעה מוחלטת, מפני "שלא מצאתי אינה ראיה".
אפשר והיו הפרדות מסוג אחר. וברור שחוקרים דתיים משתדלים להראות שההלכות
המקובלות היום היו מקובלות תמיד. הליברלים יראו שהייתה התפתחות.</span>

<span dir="rtl">כאשר אנחנו מתקדמים לימי הביניים, מעניינת עמדתו של
הרמב"ם, כמאה מאתיים שנה אחרי העדויות מהגניזה על מציאות עזרת נשים:</span>

<span dir="rtl">מצד אחד:</span>

<u><span dir="rtl">רמב"ם יד החזקה הלכות תפלה ונשיאת כפים פרק
א</span></u>

<span dir="rtl">(ב) ולפיכך נשים ועבדים חייבין בתפלה לפי שהיא מצות עשה
שלא הזמן גרמא אלא חיוב מצוה זו כך הוא שיהא אדם מתחנן ומתפלל בכל יום
ומגיד שבחו של הקדוש ברוך הוא ואחר כך שואל צרכיו שהוא צריך להם בבקשה
ובתחנה ואחר כך נותן שבח והודיה לה' על הטובה שהשפיע לו כל אחד לפי
כחו:</span>

<span dir="rtl">הרמב"ם גם מצטט את הירושלמי, שבו נאמר שהנשים והטף אומרים
אמן אחרי ברכת כוהנים. כלומר, הוא לא מתכוון שנשים צריכות להתפלל
בבית.</span>

<span dir="rtl">מצד שני:</span>

<u><span dir="rtl">רמב"ם יד החזקה הלכות אישות פרק יג</span></u>

<span dir="rtl">לפי שכל אשה יש לה לצאת ולילך לבית אביה לבקרו ולבית האבל
ולבית המשתה לגמול חסד לרעותיה ולקרובותיה כדי שיבואו הם לה שאינה בבית
הסוהר עד שלא תצא ולא תבוא. אבל גנאי הוא לאשה שתהיה יוצאה תמיד פעם בחוץ
פעם ברחובות ויש לבעל למנוע אשתו מזה ולא יניחנה לצאת אלא כמו פעם אחת
בחודש או פעמים בחודש כפי הצורך שאין יופי לאשה אלא לישב בזוית ביתה שכך
כתוב (תהלים מ"ה) כל כבודה בת מלך פנימה:</span>

<span dir="rtl">הוא "מרשה" לאשה לבקר את משפחתה ולהשתתף באירועים משפחתיים
וחברתיים, ולא מזכיר תפילה בבית הכנסת. והדברים תמוהים. אבל יש הרבה סתירות
בכתבי הרמב"ם.</span>

<span dir="rtl">אנחנו היכרנו את כרימה בת עמאר, מאה שנה או פחות לפני
הרמב"ם, שהלכה לבית הכנסת (וגרשוה משם בגלל שלא נישאה כדין לבן זוגה...),
וידוע גם שתרמה לבתי כנסיות.</span>

<span dir="rtl">אבל כאמור, על פי הגניזה, הייתה כבר עזרת נשים, או הפרדה
ברורה בבתי הכנסת, במצרים, בתקופה זו.</span>

<span dir="rtl">צריך לציין שגם בנושא ההפרדה הרמב"ם מביא קולות שונים. מצד
אחד:</span>

<u><span dir="rtl">רמב"ם יד החזקה הלכות שביתת יום טוב פרק ו</span></u>

<span dir="rtl">(כא) חייבין בית דין להעמיד שוטרים ברגלים שיהיו מסבבין
ומחפשין בגנות ובפרדסים ועל הנהרות כדי שלא יתקבצו לאכול ולשתות שם אנשים
ונשים ויבואו לידי עבירה וכן יזהירו בדבר זה לכל העם כדי שלא יתערבו אנשים
ונשים בבתיהם לשמחה ולא ימשכו ביין שמא יבואו לידי עבירה:</span>

<span dir="rtl">ומצד שני:</span>

<u><span dir="rtl">רמב"ם יד החזקה הלכות איסורי ביאה פרק כב</span></u>

<span dir="rtl">נשים הרבה עם אנשים הרבה אין חוששין לייחוד</span>

<span dir="rtl">כלומר, הוא חושש רק מ"ייחוד", גבר אחד עם אשה אחת, שיבואו
(חס ושלום) ליחסי מין, אך אינו עוסק בכלל בשאלות "הייצר הרע" שמעסיקות את
רבני ימינו.</span>

<span dir="rtl">בבלוג של הספריה הלאומית "הספרנים", קיים מאמר בשם:</span>

<span dir="rtl">"נפרדנו כך: איך נולדה עזרת הנשים בבתי הכנסת?" מאת חן
מלול.</span>

[https://blog.nli.org.il/sodot-court-of-the-women<span dir="rtl">/</span>](https://blog.nli.org.il/sodot-court-of-the-women/)

<span dir="rtl">קשה לומר שהמאמר נותן תשובה ממשית להתפתחות ההפרדה, וספק
אם ניתן לדעת זאת היום (או שמחקרים חדשים יוסיפו דעת). המאמר מביא דוגמאות
ממקומות שונים ותקופות שונות.</span>

<span dir="rtl">במאה ה-12 מופיע באשכנז המושג "בית כנסת הנשים". מבנה נפרד
מבית הכנסת שבו מתפללות הנשים בהנהגת נשים. לשמיעת הדרשה היו הנשים מצטרפות
לבית כנסת הגברים עם או בלי מחיצה. לא ברור.</span>

<span dir="rtl">מנהג זה דווקא תרם לכך שנשים היו חזניות, ומנהלות
תפילה.</span>

<span dir="rtl">לדוגמה, כתובת על מצבה של אורניאה בת החזן אברהם מוורמס,
שנפטרה בשנת 1275:</span>

<span dir="rtl">"האבן הזאת הוקמה לראש, זאת הגברת מרת אורניאה, בת החבר ר'
אברהם ראש המשוררים תפילתו לתפארת, בקוד קולו בעד עמו בנעימת עתרת, והיא גם
בקול זמרה, לנשים משוררת בפיוטים".</span>

<span dir="rtl">בבית הכנסת בוורמיזא, נבנתה ב 1213 עזרת נשים, הראשונה
הידועה בוודאות, על פי כתובת שנמצאת שם עד היום. כנראה בתקופה שבבתי כנסת
אחרים הייתה הפרדה במבנים.</span>

<img src="images-198/media/image1.jpeg"
style="width:5.08333in;height:5.63542in" />

<span dir="rtl">מעל הקו, שבחים לר' מאיר בר יואל... "אשר בנה להתפלל בו
לנשים הבוטחות באל"</span>

<span dir="rtl">כמובן, לא כל בתי הכנסת נשמרו עד היום (בית הכנסת בוורמיזא
הוא מיוחד בכך), וקשה לדעת על בתי כנסת אחרים, ארבע מאות שנה אחר כך, הרבה
יותר קרוב לימינו, מופיע המושג "עזרת נשים" בבתי הכנסת באירופה. מה קורה
באמצע? איננו יודעים.</span>

<span dir="rtl">ב 1600 בערך, מתאר ר' יהודה ממודנה עזרת נשים
באיטליה:</span>

<span dir="rtl">"ובחדר מקום מיוחד מלמעלה או מצדו עם שבכה מעץ, ששם עומדות
הנשים להתפלל ולראות בכל הנעשה בבית, אבל אינן נראות לעיני האנשים ואינן
מתערבות עמהם בעבודת התפילה למען לא תשחת כוונת התפילה **על ידי רעיוני חטא
ופשע**".</span>

<span dir="rtl">וזוהי כבר האידאולוגיה השלטת באורתודוקסיה עד היום הזה.
רואות, אך אינן נראות, ופסיביות, כדי שהגברים יצליחו להימלט מהייצר
הרע.</span>

<span dir="rtl">בצרפת, מתוארת עזרת נשים דווקא במרתף, כאשר חזן גבר מנהל
את תפילתן, ואיכשהו הן יכולות לראות מלמטה את ספר התורה. (לא ברורה שאלת
הייצר הרע של החזן...).</span>

<span dir="rtl">לעומת זה בתימן, אסור היה לנשים להגיע לבית הכנסת בכלל.
שוב, לא ברור ממתי.</span>

<span dir="rtl">בירושלים במאה ה-19 הייתה הדרת נשים קיצונית. הפרדה על ידי
מחיצת עץ, חובת הנשים לצאת מבית הכנסת לפני הגברים, ובשנת 1854 יצאה תקנה
שנשים בגיל קטן מארבעים לא תלכנה לבית הכנסת חוץ מבראש השנה ויום הכיפורים.
אמנם רוב החרדים בימינו אינם יורשי אותה קהילה, אלא אולי רק "העדה החרדית",
אבל יש רבים שירשו את היחס לנושא.</span>

<span dir="rtl">כך או כך, התוצאה הייתה שנשים העדיפו קברי צדיקים כמו קבר
רחל, ואת הכותל, על פני בתי הכנסת. העות'מנים לא התירו לשים מחיצה בכותל
(מסיבות שלהם, כנראה קדושת הר הבית למוסלמים). הבריטים אפשרו, ומאז עד היום
המצב הולך ומחמיר....</span>

<span dir="rtl"><u>וכך מסכם הרב ד"ר אברהם סתיו (מרבני צהר):  
</u>שאלת המקום של נשים בבית הכנסת, מקום במובן הפיזי, **היא בין המסתורין
הגדולים של הספרות ההלכתית.** אצל הרמב"ם ובשולחן ערוך ובשאר ספרי הפסיקה
הקאנוניים יש התעלמות מוחלטת מ'הלכות עזרת נשים'. בקושי ישנם אזכורים
בודדים לעצם קיומה. כך גם ביחס לשאלה של כניסת נשים לעזרת גברים, שאפשר
ללמוד עליה רק מהתייחסויות עקיפות ובודדות. אנחנו יודעים שנשים הגיעו לבית
הכנסת, גם אם לא במספרים גדולים. ישנם כבר בספרות חז"ל סיפורים על נשים
כאלו. ומצד שני די ברור, לפחות במאות השנים האחרונות, שהן לא ישבו באולם של
הגברים</span>".

<span dir="rtl">אבל, עובדה שהרב הנכבד מתעלם ממנה, ברור גם שבמאתיים השנים
האחרונות קיימים כבר זרמים ליברליים ביהדות. תופעה אופיינית, שרבנים
אורתודוקסים, גם מתונים, מתייחסים ליהדות כזהה עם היהדות
האורתודוקסית.</span>

<span dir="rtl">ב 1845 הוסרה המחיצה בבית הכנסת הרפורמי בגרמניה. ושש שנים
אחר כך בבתי הכנסת הרפורמיים בארה"ב. גברים ונשים החלו להתפלל בתפילה
משותפת. מאוחר יותר גם בזרם הקונסרבטיבי. אצל הרפורמיים יש שוויון מוחלט גם
בתפקידי הרבנות, החזנות, וכו'.</span>

<span dir="rtl">אבל בחסידות גור, לא תראו את הנשים שמעבר למחיצה
שבתמונה:</span>

<img src="images-198/media/image2.jpeg"
style="width:7.87361in;height:5.84375in"
alt="הפרדה בבית הכנסת של חסידי גור" />

**<span dir="rtl">עזרת נשים בבית כנסת של חסידות גור. ואני לא צילמתי, רק
העתקתי מאתר של</span> YNET<span dir="rtl">....</span>**

<span dir="rtl">עם כל חומרת הבעייה אצלנו, צריך להזכיר, שהאורתודוקסים הם
מיעוט ביהדות העולם, וכוחם בארץ גדול בגלל המצב הפוליטי, ובגלל הצלחתם לדכא
התפתחות של הזרמים האחרים. בארצות הברית רק כ 10% מהיהודים הם אורתודוקסים
והשאר קונסרבטיבים, רפורמים, או חילוניים לחלוטין (כלומר חסרי מסגרת
קהילתית). רוב המתפללים היהודים בארה"ב, מתפללים ללא הפרדה.</span>

<span dir="rtl">עניין "המסתורין" שמזכיר הרב אברהם סתיו הוא מעניין ביותר.
זה לא הנושא היחיד שהוא מרכזי בשיח הישראלי, וכמעט לא קיים בשיח ההלכתי
העצום והרב. ולכן אולי נדבר על נושאים אלה בעתיד. למשל, נושא כיסוי ראש,
נושא שירת נשים ועוד.</span>

<span dir="rtl"><u>ההפרדה בחינוך</u></span>

<span dir="rtl">למעשה, הפרדת המינים בחינוך לא נבעה בראשית מאידיאולוגיה
של הפרדה, אלא מאידאולוגיה של חינוך שונה. לא הייתה מצווה ללמד בנות,
ואפילו הייתה התנגדות מלכתחילה. נושא זה הוא בויכוח בהלכה מאז ימי חז"ל. יש
האוסרים בעיקרון, מתוך הנחה שהאשה אינה מסוגלת ללמוד, ויש המסתפקים בכך
שאינה חייבת בלימוד... \[מאות שנים לימוד התורה והתלמוד היה העיקר ולימוד
כתיבה וקריאה רק אמצעי\]. יחד עם זה הכל הסכימו שהאשה חייבת לקיים הרבה
מצוות, אבל החינוך הראוי לה הוא בבית, בעיקר על ידי האם.</span>

<span dir="rtl">לכן נושא חינוך משותף או בהפרדה לא היה על הפרק
כלל.</span>

<span dir="rtl">כאשר בשנת 1918, לפני כמאה שנה, הקימה שרה שנירר את בית
הספר הראשון של בית יעקב, לבנות בלבד, היא ביססה תוכנית לימוד מתקדמת
מיועדת לבנות, כלומר מוכוונת לצרכים האמיתיים, הן של שמירת מצוות, והן של
החזקת בית וגם פרנסה. ההצלחה הגדולה של רשת בית יעקב ביהדות החרדית, הביאה
למצב הפרדוקסלי היום, שנשים הן בעלות השכלה (חילונית, השכלה במובן שלנו),
ואילו גברים הם בעלי השכלה תורנית, למעשה בלתי רלוונטית לחיי העולם
המודרני.</span>

<span dir="rtl">אף על פי כן מצליחים עדיין מנהיגי הקהילות החרדיות להחזיק
את הנשים במסגרות הישנות, אם כי נוצרים סדקים. תהליכים חברתיים מתקדמים
לאיטם, בוודאי בחברות סגורות.</span>

<span dir="rtl">כדי להתמודד עם המודרנה נוצרות תקנות חמורות הרבה יותר
להפרדה, כנראה בעיקר בישראל.</span>

<span dir="rtl">הפרדה בתחבורה ציבורית, במקומות בילוי, ואפילו ברחוב. מאבק
על הפרדה באקדמיה, והדברים ידועים. ייתכן שזו התגובה על תהליכים של התקדמות
הנשים.</span>

<span dir="rtl">לעומת זה בארה"ב, הרב משה פיינשטיין (נפטר 1986), מגדולי
הפוסקים **החרדיים** של ארה"ב פוסק ביחס לתחבורה ציבורית:</span>

<span dir="rtl">בדבר נסיעה באוטובוס בזמן שהולכים בני אדם לעבודתם,
שנמצאים שם אנשים ונשים דחופים זה בזה, שקשה מליזהר מנגיעה ודחיפה בנשים,
אם מותר אז ללכת בשעות אלו שם.</span>

<span dir="rtl">\[זאת השאלה\]</span>

<span dir="rtl">הנה מצד הנגיעה ודחיפה בנשים אין שום איסור, משום שאין דרך
תאווה וחיבה, וכל איסור נגיעה בעריות, אף להרמב"ם שסובר שהוא בלאו ד"לא
תקרבו" דאורייתא, הוא דווקא דרך תאווה כמפורש בדבריו ריש פרק כ"א מהלכות
איסורי ביאה. ומשמע שבלא דרך תאווה אין אפילו איסור מדרבנן, שלא הזכיר
איסור כזה.</span>

<span dir="rtl">ובהמשך אפילו מתיר לשבת ליד אישה...</span>

<span dir="rtl">כמובן, היו גם פוסקים מחמירים יותר בארה"ב.</span>

<span dir="rtl">בחוגים דתיים בכלל, היום קיימת הפרדה בגוונים שונים בהתאם
למידת הקנאות.</span>

<span dir="rtl">תנועת "בני עקיבא" חינכה בעבר בנים ובנות במשותף, בשנת
1980 התפלגה, ותנועת "אריאל" שיצאה ממנה שמרה על הפרדה מוחלטת. לעומת זה
בבני עקיבא הנוהגים מגוונים בהתאם למקום.</span>

<span dir="rtl">ההתנגשות עם הציבור החילוני נעשית על ידי הציבור החרדי
בעיקר באקדמיה, מפני שבמקומות אחרים (כמו בתחבורה) הם מפרידים עצמם
מהחילוניים בכלל.</span>

<span dir="rtl">לעומת זה הזרם החרד"לי שמקורו בציונות הדתית הוא פנייה
לאחור של חלק מהציונות הדתית, והוא אגרסיבי ביחס לנושאים רבים וגם בנושא
זה, ומתנגש יותר עם הציבור החילוני.</span>

<span dir="rtl">לאחרונה התפרסם הארגון "ראש יהודי" שהוא תוצר של ההתנחלות
החרד"לית, שחוזר לגבולות ישראל במטרה מוצהרת להחזיר את החילוניים
בתשובה.</span>

<span dir="rtl">חלק מ"התשובה" הוא, כמובן, "הצניעות", כלומר,
הפרדה....</span>

<span dir="rtl">יהיה מעניין.</span>
