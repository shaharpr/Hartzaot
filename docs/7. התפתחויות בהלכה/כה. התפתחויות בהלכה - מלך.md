<span dir="rtl"><u>התפתחויות בהלכה – מלך</u></span>

<span dir="rtl"><u>ספר דברים פרק יז</u></span>

<span dir="rtl">(יד) כִּי תָבֹא אֶל הָאָרֶץ אֲשֶׁר יְהֹוָה אֱלֹהֶיךָ נֹתֵן לָךְ וִירִשְׁתָּהּ וְיָשַׁבְתָּה
בָּהּ וְאָמַרְתָּ אָשִׂימָה עָלַי מֶלֶךְ כְּכָל הַגּוֹיִם אֲשֶׁר סְבִיבֹתָי:</span>

<span dir="rtl">(טו) שׂוֹם תָּשִׂים עָלֶיךָ מֶלֶךְ אֲשֶׁר יִבְחַר יְהֹוָה אֱלֹהֶיךָ בּוֹ מִקֶּרֶב אַחֶיךָ
תָּשִׂים עָלֶיךָ מֶלֶךְ לֹא תוּכַל לָתֵת עָלֶיךָ אִישׁ נָכְרִי אֲשֶׁר לֹא אָחִיךָ הוּא:</span>

<span dir="rtl">הפסוק מורכב מספיק בשביל שניתן יהיה לפרשו, בכמה
דרכים.</span>

<span dir="rtl">מתי להמליך מלך? כאשר נבוא אל הארץ? כאשר ירצה העם?</span>

<span dir="rtl">איך יבחר ה' את המלך?  
אם ה' בוחר, לשם מה המצווה "שום תשים" ובעיקר לשם מה האזהרה "לא תוכל לתת
עליך איש נכרי"?  
ומייד אחר כך:</span>

<span dir="rtl">(טז) רַק לֹא יַרְבֶּה לּוֹ סוּסִים וְלֹא יָשִׁיב אֶת הָעָם מִצְרַיְמָה לְמַעַן
הַרְבּוֹת סוּס וַיהֹוָה אָמַר לָכֶם לֹא תֹסִפוּן לָשׁוּב בַּדֶּרֶךְ הַזֶּה עוֹד:</span>

<span dir="rtl">(יז) וְלֹא יַרְבֶּה לּוֹ נָשִׁים וְלֹא יָסוּר לְבָבוֹ וְכֶסֶף וְזָהָב לֹא יַרְבֶּה לּוֹ
מְאֹד:</span>

<span dir="rtl">(יח) וְהָיָה כְשִׁבְתּוֹ עַל כִּסֵּא מַמְלַכְתּוֹ וְכָתַב לוֹ אֶת מִשְׁנֵה הַתּוֹרָה הַזֹּאת
עַל סֵפֶר מִלִּפְנֵי הַכֹּהֲנִים הַלְוִיִּם:</span>

<span dir="rtl">(יט) וְהָיְתָה עִמּוֹ וְקָרָא בוֹ כָּל יְמֵי חַיָּיו לְמַעַן יִלְמַד לְיִרְאָה אֶת
יְהֹוָה אֱלֹהָיו לִשְׁמֹר אֶת כָּל דִּבְרֵי הַתּוֹרָה הַזֹּאת וְאֶת הַחֻקִּים הָאֵלֶּה לַעֲשׂתָם:</span>

<span dir="rtl">כלומר, המלך העתידי מצווה, ומה אם לא יקיים את
המצוות?</span>

<span dir="rtl">נוסיף לכך, שסיפורי ספרי שמואל ומלכים, וההיסטוריה של ימי
בית שני, אינם מביאים אפילו דוגמה אחת של ממש, למלך כזה. אולי, יאשיהו,
ש"מצא" את ספר התורה במקרה...</span>

<span dir="rtl">כל זה גורם לכך, שמצוות "שום תשים עליך מלך" נמצאת
בויכוחים ודיונים מימי חז"ל ועד ימינו. זאת אחת המצוות שמעולם לא הייתה
עליה הסכמה.</span>

<span dir="rtl">ואם נקפוץ לרגע לקצה השני של ההיסטוריה, הנה ידיעה מעיתון
"מעריב" מלפני פחות מששים שנה (1986):</span>

<img src="כה. התפתחויות בהלכה - מלך/media/image1.jpeg"
style="width:6.16667in;height:10.71458in" />

<span dir="rtl">אין סיבה לתהות על פעולתו של מנכ"ל משרד הדתות, שהרי יהודי
דתי אומר שלוש פעמים ביום את הברכה הבאה בתוך תפילת עמידה:</span>

<span dir="rtl">תִּשְׁכּון בְּתוךְ יְרוּשָׁלַיִם עִירְךָ כַּאֲשֶׁר דִּבַּרְתָּ**. וְכִסֵּא דָוִד עַבְדְּךָ מְהֵרָה
בְתוכָהּ תָּכִין** וּבְנֵה אותָהּ בִּנְיַן עולָם בִּמְהֵרָה בְיָמֵינוּ</span>:  
<span dir="rtl">בָּרוּךְ אַתָּה ה' , בּונֵה יְרוּשָׁלָיִם</span>:  
<span dir="rtl">**אֶת צֶמַח דָּוִד עַבְדְּךָ מְהֵרָה תַצְמִיחַ וְקַרְנו תָּרוּם בִּישׁוּעָתֶךָ.** כִּי
לִישׁוּעָתְךָ קִוִּינוּ וְצִפִּינוּ כָּל הַיּום</span>:  
<span dir="rtl">בָּרוּךְ אַתָּה ה' , מַצְמִיחַ קֶרֶן יְשׁוּעָה</span>:

<span dir="rtl">ההתנגדות למלוכה בכלל, מתחילה כבר בתנ"ך. מן הסתם רובנו
זוכרים את שמואל המאיים על העם:</span>

<span dir="rtl"><u>ספר שמואל א פרק ח</u></span>

<span dir="rtl">(י) וַיֹּאמֶר שְׁמוּאֵל אֵת כָּל דִּבְרֵי יְהֹוָה אֶל הָעָם הַשֹּׁאֲלִים מֵאִתּוֹ
מֶלֶךְ:</span>

<span dir="rtl">(יא) וַיֹּאמֶר זֶה יִהְיֶה מִשְׁפַּט הַמֶּלֶךְ אֲשֶׁר יִמְלֹךְ עֲלֵיכֶם אֶת בְּנֵיכֶם יִקָּח
וְשָׂם לוֹ בְּמֶרְכַּבְתּוֹ וּבְפָרָשָׁיו וְרָצוּ לִפְנֵי מֶרְכַּבְתּוֹ:</span>

<span dir="rtl">(יב) וְלָשׂוּם לוֹ שָׂרֵי אֲלָפִים וְשָׂרֵי חֲמִשִּׁים וְלַחֲרשׁ חֲרִישׁוֹ וְלִקְצֹר
קְצִירוֹ וְלַעֲשׂוֹת כְּלֵי מִלְחַמְתּוֹ וּכְלֵי רִכְבּוֹ:</span>

<span dir="rtl">(יג) וְאֶת בְּנוֹתֵיכֶם יִקָּח לְרַקָּחוֹת וּלְטַבָּחוֹת וּלְאֹפוֹת:</span>

<span dir="rtl">(יד) וְאֶת שְׂדוֹתֵיכֶם וְאֶת כַּרְמֵיכֶם וְזֵיתֵיכֶם הַטּוֹבִים יִקָּח וְנָתַן
לַעֲבָדָיו:</span>

<span dir="rtl">(טו) וְזַרְעֵיכֶם וְכַרְמֵיכֶם יַעְשׂר וְנָתַן לְסָרִיסָיו וְלַעֲבָדָיו:</span>

<span dir="rtl">(טז) וְאֶת עַבְדֵיכֶם וְאֶת שִׁפְחוֹתֵיכֶם וְאֶת בַּחוּרֵיכֶם הַטּוֹבִים וְאֶת
חֲמוֹרֵיכֶם יִקָּח וְעָשָׂה לִמְלַאכְתּוֹ:</span>

<span dir="rtl">(יז) צֹאנְכֶם יַעְשׂר וְאַתֶּם תִּהְיוּ לוֹ לַעֲבָדִים:</span>

<span dir="rtl">בימי הבית הראשון הייתה מלוכה גם בישראל וגם ביהודה עד
חורבנן.</span>

<span dir="rtl">בימי הבית השני, הייתה מלוכה בישראל בתקופת החשמונאים,
והורדוס.</span>

<span dir="rtl">שמעון החשמונאי, שהשיג עצמאות מלאה, לא היה מלך וכך גם בנו
יוחנן הורקנוס. אבל החשמונאים כולם לקחו לעצמם את תפקיד הכוהן גדול.</span>

<span dir="rtl">לקראת סוף המאה השניה לפנה"ס, יהודה אריסטובלוס או אלכסנדר
ינאי הוסיפו את התואר מלך לתואר כוהן גדול. כנראה שהייתה התנגדות בעם, אולי
בגלל שהייתה ציפיה למלך מבית דוד, ואולי ההתנגדות הייתה יותר בנושא של
הכהונה הגדולה, או שהייתה התנגדות למלוכה בכלל, או למלכים האלה
בפרט.</span>

<span dir="rtl">ניתן לומר, שברוב שנות ימי הבית השני, "האיש החזק" בחברה
היהודית היה הכוהן הגדול.</span>

<span dir="rtl">בגירסתו של יוסף בן מתתיהו למשלחת לפומפיוס, כאשר שני
האחים הורקנוס ואריסטובלוס נאבקים על המלוכה, מסופר, שמשלחת נוספת, של יותר
ממאתיים נכבדים באו להתנגד לשני האחים יחד, ולטעון שמסורת אבותיהם היא שהעם
צריך להישמע לכוהנים.</span>

<span dir="rtl">התנגדות למלכות בית חשמונאי בטענה שלבית דוד הזכות הבלעדית
למלוך בישראל, מופיעה בספר החיצוני "מזמורי שלמה", שנכתב בסוף ימי הבית
השני, ונשמר ביוונית..</span>

<span dir="rtl"><u>מזמורי שלמה י"ז, תרגום אברהם כהנא, ספרים
חיצוניים.</u></span>

<span dir="rtl">אתה יי בחרת בדוד מלך על ישראל</span>

<span dir="rtl">ואתה נשבעת לו על זרעו לעולם</span>

<span dir="rtl">כי לא תכרת ממלכתו לפניך.</span>

<span dir="rtl">ובעונותינו קמו עלינו חטאים</span>

<span dir="rtl">ויתנפלו עלינו וידחנו</span>

<span dir="rtl">אשר לא הבטחת למו המה לקחו בחזקה</span>

<span dir="rtl">ולא קדשו שמך הנכבד</span>

<span dir="rtl">וישימו בראשם הוד מלכות בגבהם</span>

<span dir="rtl">ויחריבו את כסא דוד בשאון תרועה</span>

<span dir="rtl">ואתה אלהים תשפילם...</span>

<span dir="rtl">ואמנם גם ספר מלכים, גם הנביאים, ובוודאי ספר דברי הימים,
רואים את "דוד עבדי", "כסא דוד", "סוכת דוד הנופלת", "חוטר מגזע ישי",
כעתידים לחזור ולמלוך על ישראל.</span>

<span dir="rtl">מאה שנים אחרי החורבן, המשנה, כרגיל בחוקים רבים, דנה
בפרטי פרטים ב"איך המלך מולך", אך נמנעת מהויכוח העקרוני, אם מלך זה טוב או
רע. תילי תילים של הלכות, שאין להן כל משמעות לגבי היהדות אחרי החורבן. הרי
חלק קטן בלבד:</span>

<span dir="rtl"><u>משנה מסכת סנהדרין פרק ב</u></span>

<span dir="rtl">(ב) הַמֶּלֶךְ לֹא דָן וְלֹא דָנִין אוֹתוֹ, לֹא מֵעִיד וְלֹא מְעִידִין אוֹתוֹ,
לֹא חוֹלֵץ וְלֹא חוֹלְצִין לְאִשְׁתּוֹ....</span>

<span dir="rtl">\[פטור מההלכה\] .....</span>

<span dir="rtl">(ד) וּמוֹצִיא לְמִלְחֶמֶת הָרְשׁוּת עַל פִּי בֵית דִּין שֶׁל שִׁבְעִים וְאֶחָד.
וּפוֹרֵץ לַעֲשׂוֹת לוֹ דֶרֶךְ, וְאֵין מְמַחִין בְּיָדוֹ. דֶּרֶךְ הַמֶּלֶךְ אֵין לוֹ שִׁעוּר. וְכָל הָעָם
בּוֹזְזִין וְנוֹתְנִין לְפָנָיו, וְהוּא נוֹטֵל חֵלֶק בָּרֹאשׁ, לֹא יַרְבֶּה לּוֹ נָשִׁים, אֶלָּא שְׁמוֹנֶה
עֶשְׂרֵה....</span>

<span dir="rtl">....</span>

<span dir="rtl">(ה) אֵין רוֹכְבִין עַל סוּסוֹ, וְאֵין יוֹשְׁבִין עַל כִּסְאוֹ, וְאֵין
מִשְׁתַּמְּשִׁין בְּשַׁרְבִיטוֹ, וְאֵין רוֹאִין אוֹתוֹ כְּשֶׁהוּא מִסְתַּפֵּר וְלֹא כְשֶׁהוּא עָרוֹם וְלֹא בְבֵית
הַמֶרְחָץ, שֶׁנֶּאֱמַר (שם) שׂוֹם תָּשִׂים עָלֶיךָ מֶלֶךְ, שֶׁתְּהֵא אֵימָתוֹ עָלֶיךָ:</span>

<span dir="rtl">ובתלמוד בבלי, דנים הרבה במשנה זו. ונתחיל באגדה, המסבירה
מדוע "מלך לא דן ולא דנין אותו":</span>

<span dir="rtl"><u>תלמוד בבלי מסכת סנהדרין דף יט/א</u></span>

<span dir="rtl">מאי טעמא לא? משום מעשה שהיה, דעבדיה דינאי מלכא קטל נפשא.
אמר להו שמעון בן שטח לחכמים תנו עיניכם בו ונדוננו. שלחו ליה, עבדך קטל
נפשא שדריה להו, שלחו ליה, תא אנת נמי להכא, "והועד בבעליו". אמרה תורה,
יבא בעל השור ויעמוד על שורו.</span>

<span dir="rtl">אתא ויתיב. אמר ליה שמעון בן שטח: ינאי המלך עמוד על רגליך
ויעידו בך, ולא לפנינו אתה עומד אלא לפני מי שאמר והיה העולם אתה עומד,
שנאמר "ועמדו שני האנשים אשר להם הריב" וגו'.</span>

<span dir="rtl">אמר לו: לא כשתאמר אתה אלא כמה שיאמרו חבריך.</span>

<span dir="rtl">נפנה לימינו כבשו פניהם בקרקע. נפנה לשמאלו וכבשו פניהם
בקרקע. אמר להן שמעון בן שטח: בעלי מחשבות אתם, יבא בעל מחשבות ויפרע מכם.
מיד בא גבריאל וחבטן בקרקע ומתו. באותה שעה אמרו: מלך לא דן ולא דנין אותו
לא מעיד ולא מעידין אותו.</span>

<span dir="rtl">ולמרות שזו אגדה מאוחרת מאוד, מאות שנים אחרי "המאורע",
ניתן לראות בה את חוסר האונים של החכמים לפני המלך החשמונאי (אלכסנדר ינאי)
שהוא גם הכוהן הגדול, ומכאן, עד כמה התפיסה של המלך המציית לחוקי התורה,
היא לא ריאלית.</span>

<span dir="rtl">אבל התלמוד הבבלי עוסק במחלוקות על עצם קיום מלוכה
בישראל.</span>

<span dir="rtl"><u>תלמוד בבלי מסכת סנהדרין דף כ/ב</u></span>

<span dir="rtl">תניא רבי יוסי אומר שלש מצות נצטוו ישראל בכניסתן לארץ
להעמיד להם מלך ולהכרית זרעו של עמלק ולבנות להם בית הבחירה ואיני יודע
איזה מהן תחילה...</span>

<span dir="rtl"><u>במאמר "משפט המלך", א. א. הלוי, "תרביץ",
תשכ"ט</u></span>

<span dir="rtl">המחבר טוען שהויכוח בין ר' יוסי לר' יהודה הוא על משטר
המלוכה בכללו, אם הוא רצוי או לא. ר' יוסי פוסל אותו, בגלל סכנת העריצות.
ר' יהודה חושב שבאופן עקרוני הוא רצוי, ולא ייתכן שהמלך באמת יתאכזר
לעמו...</span>

<span dir="rtl">העימות ביניהם מופיע כבר בתוספתא וחוזר בתלמוד
בבלי.</span>

<span dir="rtl"><u>תוספתא מסכת סנהדרין פרק ד</u></span>

<span dir="rtl">ר' יוסי אומר כל האמור בפרשת המלך \[הכוונה לדברי שמואל
הנביא\] המלך מותר בה \[כלומר, מותר למלך להיות עריץ, ולכן המלוכה אינה
טובה\]</span>

<span dir="rtl">ר' יהודה אומר לא נאמרה פרשה זו אלא בשביל לאיים עליהם.
שנא' (דברים יז) שום תשים עליך מלך **וכן היה**.</span>

<span dir="rtl">ר' יהודה אומר ג' מצות נצטוו ישראל בביאתן לארץ למנות
עליהן מלך ולבנות בית הבחירה ולהכרית זרע עמלק אם כן למה נענשו בימי שמואל?
אלא לפי שהקדימו על ידן ... \[עדיין לא היה הזמן הנכון. זוהי גם גישה הרואה
בדוד את המלך האידיאלי, ולא בשאול\].</span>

<span dir="rtl">ר"א בר' יוסי אומר זקנים שאלו כהלכה שנא' (ש"א ח) תנה לנו
מלך **לשפטנו** \[אבל\] עמי הארץ חזרו וקלקלו שנאמר (שם) והיינו גם אנחנו
וגו' \[**ככל הגויים**\]</span>

<span dir="rtl">במדרש דברים רבה הישראלי, המאוחר יותר (מאה הששית או
יותר), כבר מאוד לא מתלהבים מרעיון המלוכה.</span>

<span dir="rtl"><u>מדרש רבה דברים - פרשה ה פסקה ח</u></span>

<span dir="rtl">רבנין אמרי: כיון שעמדו מלכים על ישראל והתחילו משעבדין
בהן, אמר הקב"ה לא אתם עזבתם אותי ובקשתם לכם מלכים? הוי אשימה עלי מלך?
זש"ה (תהלים קמו) אל תבטחו בנדיבים וגו'.....</span>

<span dir="rtl">רבנן אמרי: כל מי שנשען בבשר ודם עובר אף פרוסטיא
\[החסינות, ההגנה\] שלו עוברת שנאמר (שם קמו) בבן אדם שאין לו תשועה, מה
כתיב אחריו "תצא רוחו ישוב לאדמתו". אמר הקב"ה: ויודעין שאין בו כלום,
ומניחין כבודי ואומרין שימה לנו מלך. מה אתם מבקשין מלך? חייכם שסופכם
להרגיש מה עתיד להגיע לכם מתחת מלככם ....</span>

<span dir="rtl"><u>מדרש רבה דברים - פרשה ה פסקה י</u></span>

<span dir="rtl">(יא) ד"א "אשימה עלי מלך". רבנן אמרי: אמר הקב"ה, בעוה"ז
בקשתם מלכים ועמדו המלכים מישראל והפילו אתכם בחרב.</span>

<span dir="rtl">שאול הפילם בהר הגלבוע ...</span>

<span dir="rtl">דוד נתן מגפה שנא' (ש"ב כד) ...</span>

<span dir="rtl">אחאב עצר עליהן את הגשמים ....</span>

<span dir="rtl">צדקיהו החריב את בהמ"ק....</span>

<span dir="rtl">כיון שראו ישראל מה הגיע מתחת ידי מלכיהם, התחילו צווחין
הכל: אין אנו מבקשין מלך ישראל, למלכנו הראשון אנו מבקשין (ישעיה לג) "כי
ה' שופטנו ה' מחוקקנו ה' מלכנו הוא יושיענו".</span>

<span dir="rtl">אמר להם הקב"ה: חייכם כך אני עושה. מנין שנאמר (זכריה יד)
"והיה ה' למלך על כל הארץ" וגו':</span>

<span dir="rtl">ויכוחים בנושא המשטר הראוי קיימים גם בפילוסופיה היוונית
והרומית.</span>

<span dir="rtl">דוגמא קטנה מפלוטארכוס \[היסטוריון יווני, המאה הראשונה
לספירה\], הרואה את המלוכה החוקתית כמשטר הטוב ביותר האפשרי, ורואה את
הדברים בדיוק כמו בימינו:</span>

<span dir="rtl">"מטבע ברייתו אין שום ילוד אשה מוכשר לשלוט שלטון מוחלט על
כל עניני בני האדם בלא שיהא שטוף בפריצות ועוול, וכיון שדבר זה היה לנגד
עיניו של האל קרונוס המליך בתקופה ההיא על מדינותיו מלכים ומושלים שלא היו
אנשים, אלא ממין נעלה ואלוהי יותר"</span>

<span dir="rtl">"כל המדינות אשר בן אדם ולא אלוה ימשול עליהן, אין להן
מפלט מפורענויות ותלאות"</span>

<span dir="rtl">אבל, "מדינה שבה הוא החוק, אדון כל המושלים, והמושלים עבדי
החוק לזו רואה אני ישועה וכל אותן הטובות שאלים מברכים בהן את המדינות"
"בזמן שאדם אחד יאחד בתוך עצמו כוח שלטון עליון עם תבונה ויישוב דעת, אזי
יוולד משטר שאין כמותו לטוב" ואף בימינו "משתקפת דמותה (של תקופת קורינתוס)
במתוקנות שבמדינות."</span>

<span dir="rtl">ובימי הבינים ממשיכים לדון בעניין למרות שאינו
רלוונטי.</span>

<span dir="rtl">וכך הרמב"ם ב"מורה נבוכים"</span>

<span dir="rtl"><u>ספר מורה נבוכים - חלק ג פרק מא</u></span>

<span dir="rtl">ומבואר הוא שאחר שאי אפשר מבלתי ענשים ומשפטים, שאי אפשר,
אם כן, מבלתי העמיד שופטים מפוזרים בכל עיר ועיר, ואי אפשר מבלתי עדים,
**ואי אפשר מבלתי מלך**, שיפחדו וייראו ממנו, וימנע במינים רבים מן המניעה,
ויחזק יד השופטים ויסמוך אותם:</span>

<span dir="rtl">וב"יד החזקה":</span>

<span dir="rtl"><u>רמב"ם יד החזקה הלכות מלכים פרק א</u></span>

<span dir="rtl">(א) שלש מצות נצטוו ישראל בשעת כניסתן לארץ, למנות להם
מלך, שנאמר "שום תשים עליך מלך", ולהכרית זרעו של עמלק, שנאמר "תמחה את זכר
עמלק", ולבנות בית הבחירה, שנאמר "לשכנו תדרשו ובאת שמה":</span>

<span dir="rtl">(ב) מינוי מלך קודם למלחמת עמלק, שנאמר "אותי שלח ה' למשחך
למלך עתה לך והכיתה את עמלק". והכרתת זרע עמלק קודמת לבנין הבית....</span>

<span dir="rtl">קל להגיד, ולכן הרוב הגדול של פרשני ימי הבינים חוזרים על
הלכות אלה. כמות הדיונים בנושא ב"ארון הספרים היהודי" היא עצומה. בשבילם
השאלות הן תיאורטיות ואפילו נדחות לימות המשיח. את הצרות השאירו
לנו...</span>

<span dir="rtl">אבל יש גם מפוכחים יותר.</span>

<span dir="rtl">יצחק אברבנאל, מגדולי פרשני המקרא, מגולי ספרד, דמוקרט ממש
ב 1500:</span>

<span dir="rtl"><u>אברבנאל על דברים - פרק יז פסוק יד-ב</u></span>

<span dir="rtl">ומלבד כל הבטולים והספקות האלה, אשר העירותי על כל אחד
מהדעות האלה, הנה עוד אקשה כנגדם יחד, קושיא חזקה וספק עצום. כי אם היתה
שאלת המלך בסתם, דבר נאות, ומצוה ממצות התורה; ולא היה החטא, כי אם באופן
השאלה או תכליתה או זמנה או כונתה; למה אם כן יהושע, ושאר שופטי ישראל שבאו
אחריו, לא התעוררו להמליך מלך בישראל, כיון שהיתה המצוה עליהם בהכנסתם
לארץ? ואיך עברו כלם על זאת המצוה, בהיותם בארץ אחרי הכבוש והחלוק? **ואין
אחד מהמפרשים שהתעורר בזה כלל**!</span>

<span dir="rtl">\[וזה נכון, כמובן, הפרשנים, בחלקם הגדול, נמנעים מביקורת
הסתירות בתנ"ך, וסתירה זו בולטת מאוד\].</span>

<span dir="rtl">.... וההמשך, ממש רעיונות מודרניים, אך בשפת ימי הבינים
הקשה לנו.</span>

<span dir="rtl">ואמנם דעתי בהתר הספק הזה, וביאור פרשת המלך, יתבאר אחרי
שאניח שתי הקדמות:</span>

<span dir="rtl">ההקדמה האחת: הנה ראוי שנדע, אם המלך הוא דבר הכרחי
ומחוייב בעם חיוב עצמי, או אפשר בלתו. וכבר חשבו הפלוסופים, שהוא כן. ושֵרות
המלך לעם בקבוץ המדיני, כיחס הלב בגוף הבעל חי שיש לו לב, וכיחס הסבה
הראשונה אל העולם הכולל:</span>

<span dir="rtl">ואם המעיינים האלה יסברו שהמלכות יגזור שלשה דברים:
הראשון - האחדות והעדר השתוף, והשני - ההתמדה והעדר החלוף, והשלישי -
היכולת המוחלט, הנה תהיה באמת מחשבתם בחיוב המלך והכרחיותו - כוזבת.
\[כלומר המלך הוא לא תנאי הכרחי\]</span>

<span dir="rtl">לפי שאינו מהִבטל שיהיו בעם מנהיגים רבים, **מתקבצים
ומתאחדים ומסכימים בעצה אחת,** ועל פיהם תהיה ההנהגה והמשפט. וזהו כנגד
התנאי הראשון. ולמה לא תהיינה הנהגותיהם משנה לשנה, או לשלש שנים כשני
שכיר, או פחות מזה. ובהגיע תור שופטים ושוטרים אחרים, יקומו תחתיהם,
**ויחקרו אם פשעו הראשונים באמונתם, ואשר ירשיעון ישלם כל אשר הרשיע
לעשות**. וזהו כנגד התנאי השני.</span>

<span dir="rtl">ולמה לא יהיה גם כן יכלתם מוגבל ומסודר כפי הדתות והנמוסים
\[נימוסים=חוקים\]. **הדין נותן, שיחיד ורבים הלכה כרבים**. **ושיותר קרוב
להיות הפשע באדם אחד, אם לסכלותו, ואם לתקף יצרו או כעסו,** כמו שאמר (משלי
טז, יד): "חמת מלך מלאכי מות", משיחטאו אנשים רבים בהִוסדם יחד. כי אם האחד
יטה מני דרך, ימחו האחרים בידו. **ובהיות הנהגותיהם זמניות, והם עתידים לתת
את הדין אחרי ימים מועטים, יהיה מורא בשר ודם עליהם:**</span>

<span dir="rtl">ומה לנו להביא על זה טענות שכליות, והנה הנסיון גובר על
ההקש.</span>

<span dir="rtl">הביטו וראו הארצות שהנהגתם על ידי המלכים, ותראו את
שקוציהם ואת גלוליהם, איש מהם כל הישר בעיניו יעשה, כי מלאה הארץ חמס
מפניהם. .....</span>

<span dir="rtl">ועוד היום שְררת ויניציא"ה הגברת רבתי בגוים, שרתי במדינות,
ומלכות פלורינציא"ה צבי היא לכל הארצות, ומלכיות אחרות גדולות וקטנות,
**אין מלך בהם**, והם מתנהגים על פי מנהיגים נבחרים לימים קצובים.</span>

<span dir="rtl">הויכוח לא הגיע לפסיקה הלכתית מוסכמת, אולי למזלנו.</span>

<span dir="rtl">התפיסה האידאלית של ספר דברים, עומדת מול הסיפור הריאליסטי
של ספרי נביאים ראשונים.</span>

<span dir="rtl">התפיסה האידיאלית של הנביאים בדבר "מלכות בית דוד", עומדת
כאלטרנטיבה מול הריאליה של מלכות בית חשמונאי בימי בית שני, וחוזרת במזמורי
שלמה, למשל, ובסידור התפילה, אבל נדחקת למעשה לאחרית הימים.</span>

<span dir="rtl">והתפיסה הטכנית כמעט של הרמב"ם, ורוב פרשני ימי הבינים
עומדת מול התמודדות פרשנית ריאלית של אברבנאל.</span>

<span dir="rtl">הקבלה תרמה הרבה לכבודו של דוד המלך.</span>

<span dir="rtl">הוא אחד האושפיזין בסוכות, הוא אחד מארבעת רגלי כסא הכבוד
בשמים (יחד עם שלושת האבות), והוא מזוהה עם ספירת מלכות (כמובן).</span>

<span dir="rtl">אבל עם משטר ריאלי, צריכים להתמודד הרבנים, לאחר הקמת
מדינת ישראל...</span>

<span dir="rtl">תמיד יימצאו הקיצוניים שיצהירו על מלכות נצר לבית דוד
כאלטרנטיבה נכונה לדמוקרטיה, כמו שיש הממהרים לבנות את בית המקדש על חורבות
המסגדים. במצב היום קשה להעריך את כוחם.</span>

<span dir="rtl">אבל, הפרשנים הדתיים הידועים, כולל השמרנים שבהם, מתפשרים
עם הדמוקרטיה. לפחות זו שלפי תפיסתם, והם מוותרים על המלך במשמעותו
המקראית</span>

<span dir="rtl">זה מתאפשר, כנראה, בגלל שמעולם לא פסקו חילוקי הדעות בנושא
המלוכה, ולכן אין פסיקה חד משמעית.</span>

<span dir="rtl">מצורף פלפול משפטי, המסתמך על אגדות חז"ל, מאתר ציוני דתי
מתון.</span>

<span dir="rtl"><u>"מינוי מלך – אלוקי או דמוקרטי", הרב עדו רכניץ, אתר
"מכון משפטי ארץ". (דתי לאומי, בכיוון ייעוץ משפטי).</u></span>

<span dir="rtl">המקור המרכזי בגמרא בהקשר זה הוא המדרש בנוגע לשיחה שהיתה
בין דוד לבין אביגיל כאשר דוד רצה להרוג את נבל הכרמלי (מגילה יד,
ע"א-ע"ב):  
\[בפשט המקרא, נבל הכרמלי סרב לשלם דמי חסות לדוד וכנופייתו ששוטט במדבר
בבריחתו משאול. אבל באגדות התלמודיות, כמובן שדוד תמיד הצדיק ואויביו
רשעים\]</span>

<span dir="rtl">אמרה לו: וכי דנין דיני נפשות בלילה? - אמר לה: מורד
במלכות הוא, ולא צריך למידייניה? - אמרה לו: עדיין שאול קיים, ולא יצא טבעך
בעולם. - אמר לה: וברוך טעמך וברוכה את אשר כלתני \[היום הזה\] מבוא
בדמים.</span>

<span dir="rtl">על פי המדרש דוד טען שנבל הוא מורד במלכות, ולכן דוד רשאי
להרוג אותו, ומכאן שדוד ראה את עצמו מלך. אביגיל השיבה לו "עדיין לא יצא
טבעך בעולם", ודוד קיבל את דבריה. לגבי הפרשנות של דברי אביגיל נחלקו
הפוסקים. \[דוד כבר הוכתר על ישי שמואל, ולכן ראה עצמו מלך, אבל טרם התקבל
על ידי העם\].</span>

<span dir="rtl">מקור משמעותי נוסף הוא הסיפור על דוד הבורח מירושלים בעת
מרד אבשלום, שם שמעי בן גרא מקלל את דוד, אולם, דוד אוסר על אנשיו לפגוע
בו. בירושלמי נאמר על תקופת מרד אבשלום (ירושלמי הוריות פ"ג, ה"ב):</span>

<span dir="rtl">רב חונא אמר, כל אותן ששה חדשי' שהיה דוד בורח מפני אבשלום
בנו, בשעירה היה **מתכפר כהדיוט.**</span>

<span dir="rtl">דהיינו, בזמן מרד אבשלום, אילו דוד היה חוטא, היה עליו
להביא קרבן של אדם רגיל ולא של מלך. **לכאורה, מכאן ראיה שהציבור יכול
להדיח את המלך למרות שה' בחר בו, ומכאן שהתמיכה הציבורית היא תנאי למינוי.
\[רוב העם תמך באבשלום\]**</span>

<span dir="rtl">קודם לכן מובא בירושלמי (שם) כך:</span>

<span dir="rtl">מלך ישראל ומלך יהודה שניהן שוין. ....</span>

<span dir="rtl">דהיינו, אין הבדל בין מלך יהודה לבין מלך ישראל. זאת,
למרות שמלך יהודה הוא צאצא של דוד שנמשח על ידי ה', לעומת זאת, מלכי ישראל
משלב מסוים תפסו את המלוכה בכוח (כגון, עמרי, אביו של אחאב). **ממקור זה
עולה שתמיכה ציבורית מספיקה והיא שוות ערך למי שמונה על ידי ה'.**</span>

<span dir="rtl">ויש כאן פרשנות מסורתית, "הגוררת" את המלוכה הנקבעת על ידי
ה' (נביאים, או רבנים חלילה\], למלך (או מנהיג) שנבחר על ידי העם.</span>

<span dir="rtl">והנה עמדה של שני רבנים קיצוניים ביותר (לאומנים ושמרנים)
בציונות הדתית:</span>

<span dir="rtl"><u>הרב יצחק גינצבורג</u></span>

**<span dir="rtl">בחירת מנהיג כדוד</span>**

<span dir="rtl">עכשיו נמצאים בארץ בתקופה שלפני בחירות וצריך לחשוב במי
לבחור. לכאורה פשוט מאֹד – על יהודי לבחור מנהיג **שהכי דומה לדוד
המלך**. דוד המלך הוא אב-טיפוס של מנהיג האהוב על כל עמו. אין דמות אהובה
יותר מדוד המלך. דוד הוא גם לשון דוֹד, כמו הדוד והרעיה בשיר השירים – כולנו
מאוהבים בדוד המלך, הוא המנהיג האמתי וצריך לבחור בו ....</span>

<span dir="rtl">מהן תכונות דוד? ראשית, הוא לוחם מלחמות ה' ומנצח, כמו
שכתוב על המשיח</span><span dir="rtl">. שנית, הוא "עֹשה משפט וצדקה לכל
עמו"</span> <span dir="rtl">, **מתקן את המשפט בארץ**. לבסוף, כל ציפית
דוד, כל הלב שלו, **מכוונים לבנין בית המקדש.**</span>

<span dir="rtl">\[כלומר, דוד הוא הדמות האידיאלית, אבל המנהיג צריך להיבחר
בבחירות\]</span>

<span dir="rtl"><u>הרב דוב ליאור</u></span>

<span dir="rtl">שאלה ידועה היא, האם שלטון מלוכה הוא שלטון אידיאלי, או
שעדיף שלטון 'דמוקרטי' שהציבור בוחר בו. כתוב בפרשת המלך: "ואמרת אשימה עלי
מלך". לכאורה, מדוע כתוב "ואמרת"? מדייק הנצי"ב, שיש כאן חידוש בכך שצורת
השלטון צריכה להיות בהתאם לרצון העם. יש עם שמתאים לו לקבל מרות של מלך,
ויש עם שמתנגד לכך ורוצה שישלוט רק מי שנבחר על ידו. כבר לפני מאות שנים
היו עמים שהשלטון בהם היה דמוקרטי, בגלל רצון העם. **כמובן שמדובר על
דמוקרטיה אמיתית ולא צבועה כפי שאנו מכירים היום**. מאחר שבזמנו של שמואל
שאלו מלך, לאחר מכן הקב"ה בחר בדוד והוא וזרעו זכו בכתר מלכות, זו צורת
ההנהגה בעם ישראל. היום אנחנו לא יודעים את שושלת הדורות, אבל כשתחזור
הנבואה יתברר מי הוא מלך המשיח והוא יקים שלטון מזרע דוד המלך.</span>

<span dir="rtl">היום יש חשש מסויים משלטון של מלך שמא הוא יתעמר בעם, אך
האמת היא שסוג שלטון אינו משנה אלא אופיו של השליט הוא הקובע. אדם ישר
ומוסרי, גם אם הוא מלך, לא ינצל את סמכותו לנשל או לפגוע במישהו. לעומת
זאת, אם מערכת השלטון מושחתת, גם אם קוראים לה 'דמוקרטיה', היא רעה. אין
צורך להביא דוגמאות, ומי שמתמצא במה שקורה בעולם ובארץ מבין את
הענין.</span>

<span dir="rtl">ומכאן ברור, שהרבנים היום מפוכחים מכדי לדרוש מלוכה,
וכאמור, פולמוס הלכתי בנושא בכל הדורות לא מחייב אותם לכך.</span>

<span dir="rtl">מספיק להם לדרוש מין דמוקרטיה שמתאימה לרוחם.</span>

<span dir="rtl"></span>
