<span dir="rtl"><u>התפתחויות בהלכה – חישובי קיצין</u></span>

<span dir="rtl">במונח חישוב קיצין, או חישוב הקץ, אנחנו מתכוונים
לניסיונות לקבוע תאריך ל"אחרית הימים".</span>

<span dir="rtl">"אחרית הימים" אצל הפסימיים היא סוף העולם, "כי חושך יום
ה' ולא אור".</span>

<span dir="rtl">אצל האופטימיים "הקץ" הוא סופו של העולם הרע שבו אנו חיים,
ותחילת התקופה של עולם טוב שאותו אנחנו מדמיינים.</span>

<span dir="rtl">וחשוב, כמובן, מיהו המחשב את הקץ.</span>

<span dir="rtl">מעניין, שגם בימינו, בעולם המדעי, מדעי האקלים מחשבים את
התאריך שבו העולם ידרדר, בעקבות עליית הטמפרטורה למצב נורא שאין ממנו חזרה.
בו זמנית, אנשי מדעי הרפואה מחשבים את היום שבו ניתן יהיה להתגבר על כל
המחלות ולהאריך את חיי האדם ללא גבול.</span>

<span dir="rtl">ואם אנשי המדע מנהלים נתק כזה, קל וחומר אנשי
האמונה.</span>

<span dir="rtl">אנחנו נסתפק במחשבי הקיצין של עם ישראל. גם אם הנביא
ישעיהו רואה ב"אחרית הימים" תשועה לעולם כולו, בדרך כלל, "אחרית הימים"
מוחלפת ב"גאולה" שהיא גאולתו של עם ישראל מצרותיו. כמובן, לשם כך יבוא
המשיח ויסדר את העניינים הדרושים.</span>

<span dir="rtl">נבואות הגאולה מופיעות בתנ"ך, כבר בימי הבית הראשון, אצל
כל הנביאים כמעט, אך ללא ניבוי תאריך להתגשמותן</span>

<span dir="rtl">יוצא דופן הוא ספר דניאל, שנכתב לפי המחקר בימי הבית השני,
ממש לפני מרד החשמונאים, והוא אפוף אווירה מיסטית, "וכמעט" מבשר לנו מתי
ניגאל.</span>

<span dir="rtl"><u>ספר דניאל פרק יב</u></span>

<span dir="rtl">(ט) וַיֹּאמֶר, לֵךְ דָּנִיֵּאל כִּי סְתֻמִים וַחֲתֻמִים הַדְּבָרִים עַד עֵת
קֵץ:</span>

<span dir="rtl">(י) יִתְבָּרְרוּ וְיִתְלַבְּנוּ וְיִצָּרְפוּ רַבִּים, וְהִרְשִׁיעוּ רְשָׁעִים וְלֹא יָבִינוּ
כָּל רְשָׁעִים, וְהַמַּשְׂכִּלִים יָבִינוּ:</span>

<span dir="rtl">(יא) וּמֵעֵת הוּסַר הַתָּמִיד, וְלָתֵת שִׁקּוּץ שֹׁמֵם יָמִים אֶלֶף מָאתַיִם
וְתִשְׁעִים:</span>

<span dir="rtl">(יב) אַשְׁרֵי הַמְחַכֶּה וְיַגִּיעַ לְיָמִים אֶלֶף שְׁלשׁ מֵאוֹת שְׁלשִׁים
וַחֲמִשָּׁה:</span>

<span dir="rtl">(יג) וְאַתָּה לֵךְ לַקֵּץ, וְתָנוּחַ, וְתַעֲמֹד לְגֹרָלְךָ לְקֵץ הַיָּמִין:</span>

<span dir="rtl">העובדה שדניאל, בדבריו הסתומים, לא רק מזכיר את "קץ הימין"
אלא גם כותב מספרים סיפקה חומר לאין ספור מחשבי קיצים.</span>

<span dir="rtl">נתחיל בויכוח אם המשיח כבר בא, או לחילופין, לא נראה אותו
אף פעם, ואולי גם בכך נסיים.</span>

<span dir="rtl"><u>ירושלמי תענית פרק ד הלכה ה  
</u>אם הויכוח אמנם התרחש, הוא התרחש בערך ב 135 לספירה.</span>

<span dir="rtl">תני ר' שמעון בן יוחי: עקיבה ר' היה דורש (במדבר כד) דרך
כוכב מיעקב, דרך כוזבא מיעקב. ר' עקיבה, כד הוה חמי בר כוזבה, הוה אמר דין
הוא מלכא משיחא.</span>

<span dir="rtl">א"ל ר' יוחנן בן תורתא עקיבה יעלו עשבים בלחייך ועדיין בן
דוד לא יבא.</span>

<span dir="rtl">שלוש גישות קיימות לגבי חישוב הקץ:</span>

- <span dir="rtl">חישוב הקץ מזיק, אלא אם כן התאריך תלוי בנו.</span>

- <span dir="rtl">התאריך נקבע, אך הוא הוסתר ולא נדע אותו.</span>

- <span dir="rtl">התאריך נקבע, ניתן לחשב אותו, והרי התאריך
  לפניכם.</span>

<span dir="rtl">הנה שיח תלמודי שכולל אולי את שלושת הגישות.</span>

<span dir="rtl"><u>תלמוד בבלי מסכת סנהדרין דף צז</u></span>

<span dir="rtl">תנא דבי אליהו.</span>

<span dir="rtl">ששת אלפים שנה הוי עלמא. שני אלפים תוהו, שני אלפים תורה,
שני אלפים ימות המשיח. ובעונותינו שרבו יצאו מהם מה שיצאו \[לא בא משיח
בסוף ארבעת אלפים\].</span>

<span dir="rtl">אמר ליה אליהו לרב יהודה ... אין העולם פחות משמונים וחמשה
יובלות \[4250 שנה\] וביובל האחרון בן דוד בא. אמר ליה: בתחילתו או בסופו?
אמר ליה: איני יודע. ...</span>

<span dir="rtl">רב אשי אמר, הכי אמר ליה עד הכא לא תיסתכי \[כוונתו של
אליהו עד זמן זה אל תצפה לו\] ליה מכאן ואילך איסתכי ליה \[צפה לו. כלומר
בטוח שלפני כן לא יבוא, ואחר כך, מי יודע\].</span>

<span dir="rtl">שלח ליה רב חנן בר תחליפא לרב יוסף, מצאתי אדם אחד ובידו
מגילה אחת כתובה אשורית ולשון קֹדש. אמרתי לו זו מניין לך? אמר לי, לחיילות
של רומי נשכרתי, ובין גינזי רומי מצאתיה, וכתוב בה לאחר ארבעת אלפים ומאתים
ותשעים ואחד שנה לבריאתו של עולם, העולם יִתּום \[ייהרס\]. מהן מלחמות
תנינים, מהן מלחמות גוג ומגוג, ושאר ימות המשיח. \[ואחר כך ייהרס העולם\]
ואין הקדוש ברוך הוא מחדש את עולמו אלא לאחר שבעת אלפים שנה.</span>

<span dir="rtl">רב אחא בריה דרבא אמר, לאחר חמשת אלפים שנה, איתמר.</span>

<span dir="rtl">תניא, רבי נתן אומר, מקרא זה נוקב ויורד עד תהום "כי עוד
חזון למועד ויפח לקץ ולא יכזב אם יתמהמה חכה לו כי בא יבא לא יאחר"
\[חבקוק, ב'\]. לא כרבותינו שהיו דורשין "עד עידן עידנין ופלג עידן"
\[דניאל ז'\] \[ופירשו, שהגלות האחרונה תארך פי שלוש וחצי מגלות מצרים\]
ולא כרבי שמלאי שהיה דורש "האכלתם לחם דמעה ותשקמו בדמעות שליש" \[פי שלוש
מגלות מצרים\] ולא כרבי עקיבא שהיה דורש "**עוד אחת מעט** היא ואני מרעיש
את השמים ואת הארץ" \[חגי ב'\] \[כלומר, בקרוב מאוד\] אלא מלכות ראשון
שבעים שנה \[החשמונאים\] מלכות שניה חמשים ושתים \[הורדוס\] ומלכות בן
כוזיבא שתי שנים ומחצה \[ולאירועים אלה מתייחסת הנבואה ואין לדעת עד מתי
תארך הגלות\]</span>

<span dir="rtl">מאי "ויפח לקץ ולא יכזב"? אמר רבי שמואל בר נחמני אמר רבי
יונתן, תיפח עצמן של מחשבי קיצין, שהיו אומרים כיון שהגיע את הקץ ולא בא
שוב אינו בא. אלא חכה לו שנאמר "אם יתמהמה חכה לו".</span>

<span dir="rtl">בדפים הללו במסכת סנהדרין, יש עוד הרבה שיח בנושא זה, וגם
בנושא של "חבלי משיח", כלומר, התקופה שלפני בוא המשיח שתהיה רעה במיוחד
(אין פלא, כי בתקופות רעות מצפים למשיח)</span>

<span dir="rtl"><u>הרב יהודה חיון, כותב בפרק מספרו "אחרית הימים", על
"איסור חישוב הקץ"</u></span>

<https://www.aharit.com/A-03.php>

<span dir="rtl">הביסוס המקראי בחבקוק:</span>

<span dir="rtl"><u>ספר חבקוק פרק ב</u></span>

<span dir="rtl">(ג) כִּי עוֹד חָזוֹן לַמּוֹעֵד וְיָפֵחַ לַקֵּץ וְלֹא יְכַזֵּב אִם יִתְמַהְמַהּ חַכֵּה לוֹ
כִּי בֹא יָבֹא לֹא יְאַחֵר:</span>

<span dir="rtl">ועל סמך זה מפרש התלמוד:</span>

<span dir="rtl"><u>תלמוד בבלי מסכת סנהדרין דף צז/ב</u></span>

<span dir="rtl">מאי ויפח לקץ ולא יכזב? אמר רבי שמואל בר נחמני אמר רבי
יונתן, תיפח עצמן של מחשבי קיצין, **שהיו אומרים כיון שהגיע את הקץ ולא בא
שוב אינו בא.**</span>

<span dir="rtl">האכזבה תגרום לאובדן האמונה, מה שקרה באמת במשך
הדורות.</span>

<span dir="rtl"><u>תלמוד בבלי מסכת סנהדרין דף צז/א</u></span>

<span dir="rtl">עד שיתייאשו מן הגאולה. שנאמר ואפס עצור ועזוב. כביכול,
אין סומך ועוזר לישראל.</span>

<span dir="rtl">כי הא דרבי זירא כי הוה משכח רבנן דמעסקי ביה \[היה מוצא
רבנים העוסקים בכך\] אמר להו במטותא בעינא מנייכו לא תרחקוה \[אני מבקש
ממכם אל תרחיקו אותה\] דתנינא שלשה באין בהיסח הדעת, אלו הן, משיח מציאה
ועקרב.</span>

<span dir="rtl">והרמב"ם ממליץ:</span>

<span dir="rtl"><u>רמב"ם יד החזקה הלכות מלכים פרק יב</u></span>

<span dir="rtl">ולעולם לא יתעסק אדם בדברי ההגדות, ולא יאריך במדרשות
האמורים בענינים אלו, וכיוצא בהן, ולא ישימם עיקר. שאין מביאין לא לידי
יראה ולא לידי אהבה. וכן לא יחשב הקצין. אמרו חכמים, תפח רוחם של מחשבי
הקצים. אלא יחכה ויאמין בכלל הדבר כמו שבארנו:</span>

<span dir="rtl">וגם את דבריו המסתוריים של דניאל מפרשים כך. המשכילים
ייכשלו אם יעשו חשבונות.</span>

<span dir="rtl"><u>ספר דניאל פרק יא</u></span>

<span dir="rtl">(לה) וּמִן הַמַּשְׂכִּילִים **יִכָּשְׁלוּ לִצְרוֹף בָּהֶם וּלְבָרֵר וְלַלְבֵּן** עַד עֵת
קֵץ **כִּי עוֹד לַמּוֹעֵד**:</span>

<span dir="rtl">וכך רבי יהודה חסיד (נפטר 1217, גרמניה, ראש ישיבת
רגנסבורג) מיוחס לו "ספר חסידים".</span>

<span dir="rtl"><u>ספר חסידים – סימן רו</u></span>

<span dir="rtl">אם תראה שמתנבא אדם על משיח, דע כי היו עסקיו במעשה כשפים,
או במעשה שדים, או במעשה שם המפורש, ובשביל שהם מטריחים את המלאכים, אומרים
לו על משיח כדי שיתגלה לעולם, ולבסוף יהיה לבושת ולחרפה לכל העולם, על
שהטריחו המלאכים, או השדים באים ולומדים לו חשבונות וסודות, לבושתו ולבושת
המאמינים בדבריו:</span>

<span dir="rtl"><u>ר' נחמן מברסלב כבר מקבל את דעת המתנגדים
לחישובים:</u></span>

<span dir="rtl">יבוא המשיח לפתע פתאום, קול רעש גדול ישמע משיח בא, ובכל
אחד ואחד ישליך המשא ומתן שהוא עוסק בו, השלחני ישליך השלחן שלו, וזה ישליך
המעות, כולם ירוצו לקבל פני הגואל</span>.

<span dir="rtl">וכך גם ר' מנדל מקוצק:</span>

<span dir="rtl">משיח יבוא בזמן שבני ישראל יהיו טרודים בדאגת פרנסתם,
ויתבלבלו המוחות, ואז לפתע פתאום יבוא משיח</span>.

<span dir="rtl">ורבים אחרים מסכימים שהוא יבוא "בהיסח הדעת".</span>

<span dir="rtl"><u>ישראל תא שמע, במאמר "חישוב קיצין לאור ההלכה" כתב עת
"מחניים" גיליון י"ט.</u></span>

<https://www.daat.ac.il/he-il/kitveyet/mahanayim/tashma-hishuv.htm>

<span dir="rtl">מדגיש גם את הגישה שהקץ התגלה, כלומר זמנו נקבע, אבל הוא
הוסתר, ואנחנו לא נדע אותו. והוא מצטט מדרשים שגישתם כזו.</span>

<span dir="rtl"><u>מדרש רבה בראשית - פרשה צו פסקה א</u></span>

<span dir="rtl">(א) ויחי יעקב בארץ מצרים.  
למה פרשה זו סתומה מכל הפרשיות של תורה?</span>

<span dir="rtl">.....</span>

<span dir="rtl">דבר אחר למה הוא סתומה? מפני שבקש יעקב אבינו לגלות את
הקץ, ונסתם ממנו.</span>

<span dir="rtl"><u>מדרש רבה בראשית - פרשה צח פסקה ב</u></span>

<span dir="rtl">רבנן אמרי: בא לגלות להם את הקץ ונתכסה ממנו.</span>

<span dir="rtl">רבי יהודה בשם ר' אלעזר בר אבינא: שני בני אדם נגלה להם
הקץ וחזר ונתכסה מהם, ואלו הם יעקב ודניאל.</span>

<span dir="rtl">דניאל (דניאל יב): "ואתה דניאל סתום את הדברים
וחתום"</span>

<span dir="rtl">יעקב: "את אשר יקרא אתכם באחרית הימים, ראובן בכורי אתה".
מלמד שבא לגלות להם את הקץ ונתכסה ממנו.</span>

<span dir="rtl"><u>ועוד יותר מפורש במדרש רבה בראשית - פרשה צט פסקה
ה</u></span>

<span dir="rtl">(ה) ...</span>

<span dir="rtl">הוי מסיר שפה לנאמנים וטעם זקנים יקח זה יצחק
ויעקב.</span>

<span dir="rtl">יצחק היה מחבב את עשו ... ובקש לברכו ולגלות לו את הקץ. מה
עשה הקב"ה העביר טעמו הימנו ולא ידע אלא התחיל חרד....</span>

<span dir="rtl">ואף יעקב בקש לגלות לבניו את הקץ שנאמר, האספו ואגידה לכם
את אשר יקרא וגו', והעלים הקב"ה ממנו, והתחיל אומר ראובן בכורי אתה. הרי
טעם זקנים יקח:</span>

<span dir="rtl">במסכת סנהדרין חכמים מתווכחים ביניהם מה יהיו הסימנים
לבואו של משיח, כלומר, חבלי משיח, שבדרך כלל הם סבל. אם אי אפשר לדעת תאריך
בואו של משיח, אולי אפשר לדעת זאת לפחות, כמה שנים מראש.  
הבעייה היא שחבלי משיח נפוצים מאוד, ומשיח לא בא אחריה.</span>

<span dir="rtl">אחרי שראינו את ההתנגדות לחישוב הקץ, או את הדעה שאי אפשר
לחשב אותו, נראה שמחשבי הקיצים היו בכל הדורות, ולא קוטלי קנים אלא מגדולי
חכמי ישראל.</span>

<span dir="rtl">לפני כן, ידוע שמשיחי שקר מופיעים במספר גדול כבר לפני
החורבן, וכותב על כך יוסף בן מתתיהו. אך אלה מופיעים (כמו ישו), ואין כאן
חישוב הקץ מראש.</span>

<span dir="rtl"><u>עודד עיר-שי, במאמר "מתי יבוא? חישובי קץ יהודים
ונוצריים בשלהי העת העתיקה" (באתר מטח).</u></span>

<span dir="rtl">בין השאר הוא עוסק בעליית המתח המשיחי בין 350 ל 500
לספירה בערך.</span>

<span dir="rtl">בשנת 363 לספירה, שלט ברומא "יוליאנוס הכופר" שניסה להחזיר
את רומא לדת שלפני הנצרות. בין השאר החל בהכנות מעשיות להקמה מחדש של בית
המקדש בירושלים.</span>

<span dir="rtl">התוכנית קרסה כנראה בגלל רעידת אדמה או תופעות טבע
אחרות.</span>

<span dir="rtl">היסטוריון לא יהודי מספר</span>

<span dir="rtl">שבעים שנה לערך לאחר הכישלון היולייני הופיע בקרב יהודי
האי כרתים משיח שקר. הלה משך את יהודי האי בדברים בספרו להם כי הוא הוא משה
המתגלה להם לגואלם ולהעבירם את הים אל הארץ המובטחת. בתאריך הנקוב על ידו
ועל פי חישוביו בערב חג הפסח התכנסו יהודי האי, כשהם משאירים מאחריהם את
בתיהם ורכושם, לאורך צוקי החוף בהמתינם לגאולתם המקווה. יש מהם שזינקו אל
גלי הים כנחשון בן עמינדב בזמנו, אולם מצאו את מותם בהתנפצם אל סלעי החוף,
ואלו שניצלו ממות נאספו על ידי דיגים נוצרים. אחרים שבו למקומם במפח נפש רק
כדי לגלות שאותו כזבן שהוליכם שולל נעלם. סיפור מרתק זה הידוע לנו אך ממקור
נוצרי יחיד</span>, <span dir="rtl">אינו מלמד אך על קהילה זו ועל הלכי
הרוח שבה שהובילו את בניה לבטוח באותו מושיע שקרי. אלא יש בו כדי ללמד משהו
על הלהט המשיחי שיהודי התקופה פעלו בתוכו תחת עולם של בני עשיו
הנוצרים</span>.

<span dir="rtl">אך זהו סיפורם של משיחי שקר, רבים מאוד, שהופיעו מאז סוף
ימי הבית השני ועד ימינו, שאולי האחרון בהם מנחם מנדל שניאורסון מלובאביץ,
שתמונתו תלויה בדרכים.  
חלק מנביאי השקר גרמו לאסונות, וגם חלק מחישובי הקיצים.</span>

<span dir="rtl">אנחנו נחזור לסיפור **חישובי הקיצים**, שאחרי תקופת
התלמוד.</span>

<span dir="rtl"><u>ספר זרובבל, הוא ספר מיסטי ואפוקליפטי (עוסק באחרית
הימים), ונכתב כפי הנראה במאה השביעית, זמן קצר לפני הכיבוש
הערבי.</u></span>

<span dir="rtl">הוא היה ידוע לחכמים, אך לא נחשב כסמכותי, וכך כותב עליו
אברהם אבן עזרא בפירוש לספר שמות:</span>

<span dir="rtl">"כל ספר שלא כתבוהו נביאים או חכמים מפי הקבלה (הכוונה,
המסורת) אין לסמוך עליו, ואף כי יש בו דברים שמכחישים את הדעה הנכונה. וככה
ספר זרובבל, וגם ספר אלדד הדני והדומה להם".</span>

<span dir="rtl">ובספר זרובבל, מתוארת ביאת המשיח בפרטי פרטים, מפי המלאך
מטטרון (ראש המלאכים):</span>

<span dir="rtl">וכך השביעני מטטרון כי ביום אחד ועשרים לחדש הראשון למלאות
חרבות ירושלם תשע מאות ותשעים שנה תהיה תשועת ה׳ ... מנחם ואליהו יעמדו על
הים הגדול ויקראו במבואיו, ויצאו כל פגרי ישראל שהשליכו עצמם בים מפני
שוביהם בעמק יהושפט, כי שם יהיה משפט לרשעים ושמחה לצדיקים, בחדש השני הוא
חדש אייר.</span>

<span dir="rtl">990 שנה אחרי החורבן, כלומר שנת 1060 לספירה, בחודש
אייר.</span>

<span dir="rtl">אולם, אם מחברו של ספר זרובבל הוא אלמוני, כאמור, עסקו
גדולי ישראל בחישוב קיצים.</span>

<span dir="rtl"><u>ר' סעדיה גאון, מאחרוני וגדולי גאוני בבל, נפטר 942,
בספרו הפילוסופי</u></span>

<span dir="rtl"><u>ספר אמונות ודעות - מאמר שמיני - אות ג</u></span>

<span dir="rtl">וראוי שאזכיר זמן הקץ ואומר, כי ה' יתרומם ויתהדר כבר הראה
לנביאו דניאל שלשה מלאכים.....</span>

<span dir="rtl">כאמרו לך דניאל כי סתמים וחתמים הדברים עד עת קץ, יתבררו
ויתלבנו ויצרפו רבים, ואחר כך פירשו לו שהוא אלף ושלש מאות ושלשים וחמש
שנים, כאמרו אשרי המחכה ויגיע לימים אלף שלש מאות שלשים וחמשה ומלת ימים
מחזור של שנה...</span>

<span dir="rtl">חישוביו קשים להבנה, אבל ע"פ הויקיפדיה הוא טוען לשלושה
תאריכים אפשריים, 800, 940, ו 985 לספירה.</span>

<span dir="rtl">לדעתו, גם אם לא נחזור בתשובה זה יקרה, ומכיוון ששני
הראשונים חלפו בימיו, הרי 985 נראה לו וודאי.</span>

<span dir="rtl">רש"י (1100 בערך) בפירושו לספר דניאל, מתקן את חישובי רס"ג
(שכשלו כבר).</span>

<span dir="rtl"><u>רש"י על דניאל פרק ח פסוק יד</u></span>

<span dir="rtl">(יד) עד ערב בקר אלפים וג' מאות - ראיתי פתר בשם רבינו
סעדיה לדבר, וכבר עבר. ופתר עוד עד ערב בקר, עד שיבוא אותו הערב, שנאמר בו
והיה לעת ערב והיה אור, **ובטוחים אנו כי דבר אלהינו יקום לעולם לא יופר**.
ואני אומר כי הערב והבוקר האמור כאן גמטריא הוא ויש סמך לדבר משני טעמים
האחד שיהא חשבון זה מכוון עם חשבון אחר שבסוף הספר, והב' שאמר גבריאל
לדניאל למטה בענין .....</span>

<span dir="rtl">נדלג על המתמטיקה, הוא מגיע ל 1399 לספירה שנת
הגאולה.</span>

<span dir="rtl">הרמב"ם (מצרים, נפטר 1204), ב"איגרת תימן" שבה הוא מנסה
לעודד את חכמי תימן המספרים לו על דיכוי קשה עד כדי שמד (אילוצם לעבור
לאיסלאם), ואכזבתם מחשבון הקץ של סעדיה גאון שנכשל.  
הרמב"ם מתפתל בין התנגדותו לחישובי קיצים, ובין רצונו להצדיק את רס"ג.
ובסוף, עם כל הזהירות, מציע חישוב קץ משלו...</span>

<span dir="rtl"><u>אגרות הרמב"ם - אגרת תימן (1173)</u></span>

<span dir="rtl">ובאר לנו דניאל עֹמק ידיעת הקץ והיותו סתום ונעלם, ולפיכך
מנעונו החכמים ז"ל מלחשוב הקצים לביאת משיח, לפי שיכשלו בהם ההמון, ושמא
יטעו בראותם שבאו הקצים ולא בא. וכן אמרו החכמים ז"ל: "תפח רוחם של מחשבי
קצין". לפי שהם תקלה לעם. לפיכך התפללו עליהם חכמים שתפח דעתם וישחת
חשבונם.</span>

<span dir="rtl">ואנו דנין את רב סעדיה לכף זכות, ונאמר שמא מה שהביאו
לעניין זה, ואע"פ שהיה יודע שהתורה אסרה זה. לפי שהיו בני דורו בעלי סברות
רבות נשחתות, וכמעט שתאבד תורת ה' לולי הוא ע"ה, לפי שהוא גִלה מן התורה מה
שהיה נעלם וחזק ממנה, מה שנדלדל, והודיעו בלשונו ובכתבו וקולמוסו, וראה
בכלל מה שראה בדעתו, **לקבץ המון העם על דרך חשבון הקצים כדי לאמץ אותם
ולהוסיף על תוחלתם. **</span>

<span dir="rtl">כלומר, כדי לעודד את העם, רס"ג הוסיף חישוב קץ. אבל, בסוף
הרמב"ם עצמו אינו מתאפק, ומוסיף:</span>

<span dir="rtl">אבל יש אצלנו קבלה גדולה ונפלאת קבלתי אותה מאבי שקבל
מאביו ומאבי אביו והוא קבל הדבר וכן הדבר עד תחלת הגלות של
ירושלים...</span>

<span dir="rtl">ולפי ההקש הזה והפירוש הזה תחזור הנבואה לישראל בשנת ארבעת
אלפים תתקע"ו ליצירה \[1216\] ואין ספק שחזרת הנבואה היא הקדמת
המשיח....</span>

<span dir="rtl">וזה שאמרנו שהוא אמתי, אחר שהוזהרנו עליו ומנעונו תכלית
המניעה לגלותו, שלא יהיה בעיני העם ברחוק וכבר הודעתיך אותו, וברוך
היודע....</span>

<span dir="rtl">וכאן הרמב"ם מייצג את הפרדוקס שהתמודדו איתו חכמים.</span>

<span dir="rtl">מצד אחד חישוב הקץ, אפילו לימים שאחרי דורם שלהם, מעודד את
בני דורם. מצד שני הוא עתיד לגרום בעתיד לדיכאון, אחרי שיעבור הזמן שחושב,
ומשיח לא בא.</span>

<span dir="rtl">הרמב"ן (קטלוניה נפטר 1270), ובן זמנו בחיי בן אשר
(קטלוניה נפטר 1340), שניהם עסקו בחישוב הקץ, וקבעו אותו לשנת ה'קי"ח, שהיא
1358. לגבי הרמב"ן זה טבעי למדי, בהיותו עסוק הרבה בקבלה, מה שהוא מכנה
"האמת".</span>

<span dir="rtl"><u>רמב"ן על בראשית פרק ב פסוק ג</u></span>

<span dir="rtl">.... ביום הששי בבקר "תוצא הארץ נפש חיה למינה בהמה ורמש
וחיתו ארץ למינה", והיתה בריאתה קודם זרוח השמש, כענין שכתוב (תהלים קד כב)
"תזרח השמש יאספון ואל מעונתם ירבצון", ואז נברא האדם בצלם אלהים, והוא זמן
ממשלתו, שנאמר (שם כג) "יצא אדם לפעלו ולעבודתו עדי ערב", והוא האלף הששי,
כי בתחלתו ימשלו בו **החיות הם המלכיות** אשר לא ידעו את ה', ואחרי
**עשיריתו כשעור הנץ החמה ליום** (עיין פסחים צד) יבא הגואל שנאמר בו
(תהלים פט לז) וכסאו כשמש נגדי, **זהו בן דוד הנעשה בצלם
אלהים**,...</span>

<span dir="rtl">השיטה, שמצויה בהרבה חישובי קיצים, היא פרשנות לבראשית פרק
א', כאשר יום הוא אלף שנים.</span>

<span dir="rtl">הרמב"ן מתייחס לאיסור חישובי קץ, אך מצדיק את החישוב אם
הזמן קרוב... ולפי חישוביו הוא קרוב, כאמור, 1358, אולי לא בזמנו, אך דור
או שנים אחריו.</span>

<span dir="rtl"><u>ספר הזוהר (הפצתו החלה ב 1380), כמובן, מחשב בדיוק,
ובשלושה שלבים..</u></span>

<span dir="rtl"><u>זהר מנוקד/תרגום/ חלק א דף קיט/א</u></span>

<span dir="rtl">רַבִּי שִׁמְעוֹן פָּתַח וְאָמַר, ....</span>

<span dir="rtl">אֲבָל פָּסוּק זֶה נֶאֱמַר עַל הַגָּלוּת שֶׁל יִשְׂרָאֵל. שֶׁכְּשֶׁהֵם בְּתוֹךְ הַגָּלוּת,
אוֹתוֹ זְמַן שֶׁיִּפָּקְדוּ הֵם יִפָּקְדוּ בַּסּוֹד שֶׁל וָא"ו, וְהוּא בָּאֶלֶף הַשִּׁשִּׁי. וּפְקִידָה בְּסוֹד שֶׁל
וָא"ו שִׁשָּׁה רְגָעִים וַחֲצִי זְמַן. וּבִזְמַן שֶׁל שִׁשִּׁים שָׁנִים לִבְרִיחַ הַדֶּלֶת בָּאֶלֶף הַשִּׁשִּׁי, יָקִים
אֱלֹהֵי הַשָּׁמַיִם פְּקִידָה לְבַת יַעֲקֹב....</span>

<span dir="rtl">בְּשִׁשִּׁים וָשֵׁשׁ יִתְגַּלֶּה מֶלֶךְ הַמָּשִׁיחַ בְּאֶרֶץ הַגָּלִיל, וְכוֹכָב אֶחָד בְּצַד מִזְרָח
יִבְלַע שִׁבְעָה כּוֹכָבִים מִצַּד צָפוֹן, וְשַׁלְהֶבֶת אֵשׁ שְׁחוֹרָה תִּהְיֶה תְלוּיָה בָּרָקִיעַ שִׁשִּׁים יוֹם,
וּקְרָבוֹת יִתְעוֹרְרוּ בָעוֹלָם לְצַד צָפוֹן, וּשְׁנֵי מְלָכִים יִפְּלוּ בְּאוֹתָם קְרָבוֹת...</span>

<span dir="rtl">השלב הראשון 1306, השני, תחיית המתים 1648 (אגב, שנת
גזירות ת"ח), והשלישי 1840.</span>

<span dir="rtl">לדעת אברבאנל (יצחק אברבנאל ממגורשי ספרד, נפטר 1509
באיטליה, פרשן ופילוסוף), אם מחשבים את הקץ לפי הנביאים, מותר..</span>

<span dir="rtl"><u>ספר מעיני הישועה לאברבנל - מעיין א תמר ב</u></span>

<span dir="rtl">וזה גם כן ענין אותו מאמר שזכרתי בסוף כתובות,, שלא יגלו
את הקץ ושלא ידחקו את הקץ ושלא יגלו סוד העבור. ששלשתם הם מיוחדים לחוזים
בכוכבים אם הגִלוי כפי המחברת \[מושג אסטרונומי-אסטרולוגי של חפיפה בין
מזלות\], ואם ההרחקה עם המחברת אחרת, וגם גִלוי סוד העיבור שהוא מאותה חכמה.
ולכן קראו לאלה מחשבי קיצין מלשון מחשבי תקופות ומזלות**, אבל לא גנו חכמים
בדבריהם מי שיחקור ויבין את הקץ מתוך דברי הנביאים** ומדברים ברוח הקדש כי
כה היה משפטם כל הימים לתת אותות ומופתים לדור שבן דוד בא בו, ובהגבלת עתו
מדברי דניאל, וזה היה דעת אחרוני חכמינו הגאון הנזכר ורש"י והר' אברהם בר'
חייא והרמב"ן וזולתם.</span>

<span dir="rtl">והוא מחשב את הקץ לשנת 1503, ולא יאוחר מ 1533.</span>

<span dir="rtl">גם תלמידי הגאון מוילנא, הסיקו מפירושו ל"ספרא דצניעותא"
(חלק מספר הזוהר), ששנת 1840 תהיה שנת הגאולה.</span>

<span dir="rtl">החוקר ישראל שפירא מספר על התנצרות יהודים לאחר האכזבה
(אתר "כיכר השבת"):</span>

<span dir="rtl">בשנים האחרונות מתברר שע"פ מחקר שערך החוקר הרב יחיאל
גולדהבר, לאחר שנת ת"ר (1840) התנצרו והשתמדו כ-450 יהודים! המסמכים
המזעזעים מצויים בארכיונו.</span>

<span dir="rtl">על אירועים מצערים אלו כתב רבי יהודה בכר שלמה הכהן, כי
טעו האנשים שחשבו שמשיח יבוא בשנת ת"ר, והם לא הבינו את דברי הזוהר. ובסיום
דבריו הוא כותב: "וכהיום הזה שראו שכבר עבר הזמן כמעט בעוה"ר, כמה מהם
כפרו"<sup>.</sup></span>

<span dir="rtl">ובחישובי הקץ עסקו חסידים כמו ליטאים...</span>

<span dir="rtl">כמה ממנהיגי החסידות, ר' מנדלי מרימנוב, ה"חוזה מלובלין"
(יעקב יצחק הורביץ), ור' ישראל מקוזניץ, החליטו שאת מלחמת נפוליון נגד
רוסיה, ב 1815, ניתן להפוך בכוחם הרוחני למלחמת גוג ומגוג שאחריה תבוא
הגאולה.</span>

<span dir="rtl">העובדה ששלושת אדמו"רים אלה מתו כולם בשנה זאת, מראה
שהקב"ה, כנראה, לא היה מרוצה מתוכניתם.</span>

<span dir="rtl">שניאור זלמן מלאדי (מייסד חב"ד, נפטר ב 1812) קבע את 1843
לשנת הגאולה.</span>

<span dir="rtl">וגם במאה התשע עשרה והעשרים לא פסקו חישובי הקץ.</span>

<span dir="rtl">המלבי"ם (ר' מאיר לייבוש בן ר' יחיאל מיכל, מזרח אירופה,
נפטר 1879) החליט שהגאולה תבוא ב 1913 וב 1925 יחלו בבניין בית המקדש (כמעט
צדק, אז הוקמה האוניברסיטה העברית...).</span>

<span dir="rtl">הרב צבי מאיר זילברברג, בסוף שנת 2014 חישב את הקץ ל 2015,
והרב אורי שרקי, החי עמנו, ב 2018, חישב שבית המקדש ייבנה ב 2028.</span>

<span dir="rtl">בעזרת סמוטריץ ובן גביר זה ייתכן, ובהתאם לניסיון ההיסטורי
זה יהיה עוד חורבן...</span>

<span dir="rtl">ואצל חב"ד המשיח כבר בא.</span>

<span dir="rtl">אתר "חישוב הקץ" בויקיפדיה, מסכם בטבלה 38 תאריכים שחושבו
כמועד הגאולה....</span>

<span dir="rtl">והמעוניינים מוזמנים להשתכנע.</span>

<span dir="rtl">ואולי השפויים יותר, והחיוביים יותר בין מחשבי הקיצים הם
אלה שתולים את את בוא המשיח בהתנהגותנו.</span>

<span dir="rtl"><u>תלמוד בבלי מסכת שבת דף קיח/ב</u></span>

<span dir="rtl">אמר רבי יוחנן משום רבי שמעון בן יוחי אלמלי משמרין ישראל
שתי שבתות כהלכתן מיד נגאלים.</span>

<span dir="rtl"><u>ומתוך "הציפייה למשיח בתורת החסידות", בצלאל לנדוי,
"מחניים" קכ"ד.</u></span>

<span dir="rtl">באיגרת מפורסמת ששולח הבעש"ט לגיסו, ר' אהרון גרשון
מקוטוב, שנמצא בארץ ישראל, הוא מספר על עליית נשמה, שיטוט בעולמות עליונים,
ופגישה עם המשיח עצמו.</span>

<span dir="rtl">הוא שואל את המשיח: "אימתי אתי מר? (מתי יבוא אדוני),
ומקבל תשובה "מדוייקת":</span>

<span dir="rtl">"בזאת תדע **בעת שיתפרסם למודך ותתגלה בעולם ויפוצו
מעינותיך חוצה**, מה שלימדתי אותך והשגת, אז יכלו כל הקליפות \[זה כבר שייך
לקבלת האר"י\] ותהיה עת רצון וישועה".</span>

<span dir="rtl"><u>ונכדו של הבעש"ט, ר' משה חיים אפרים מסדילקוב, בספרו
"דגל מחנה אפרים":</u></span>

"<span dir="rtl">**באם נתעמק בלימוד תורת ה' ונתעלה לדרגה שנוכל לומר לפני
השי"ת שירה,** כמו מרע"ה ושאר הצדיקים שאמרו שירה, **אז בני ישראל יצאו מן
הגלות**, וכשיתגלה אי"ה אור של משיח צדקנו, אזי יאירו אורן ונשמתן של ישראל
באור הבהיר, ואור ה' יתגלה עליהם</span>".

<span dir="rtl">אולם, גם הגישה הערכית, של התולים את ביאת המשיח לא בתאריך
קבוע אלא בפעילות של עם ישראל, גישה שגם הציונות יכולה להשתלב בה בפרשנות
מסוימת, גם היא מסוכנת, ואולי מתבררת כמסוכנת ביותר, מפני שפעילות חברתית
ומדינית ריאלית מתפרשת כתוכנית אלוהית, ונתונה לפרשנות של רבנים.</span>

<span dir="rtl">והנה, הרב אברהם יצחק הכהן קוק, עם כל כוונותיו הטובות, אך
בפרשנותו המסורתית-קבלית.</span>

<span dir="rtl"><u>מתוך "שירת החיים – פרקים במשנתו של הרב קוק", יוסף בן
שלמה, הוצאת האוניברסיטה המשודרת.</u></span>

<span dir="rtl">הרב קוק עושה כאן דה-פרסונליזציה גמורה של דמויות המשיח
שבמסורת. אין אלה אישים אלא תקופות היסטוריות. תקופת משיח בן דוד תתחיל רק
אחרי התבססות הקיום הלאומי הגשמי, כאשר עם ישראל שוב לא יבוא על סיפוקו
בהישגיו הלאומיים והחומריים בלבד.</span>

<span dir="rtl">משמע, אנחנו בזמנו בתקופת משיח בן יוסף, שבה העם נלחם,
ולכן הלאומיות של החילוניים מועילה, אבל אחרי ההתבססות של הקיום העולמי,
העם לא יסתפק בהישגים לאומיים, ויגיע להישגים רוחניים, קרי, חזרה
בתשובה.</span>

<span dir="rtl">והנה המושג הרה הסכנות "אתחלתא דגאולה".</span>

<span dir="rtl"><u>מתוך "אגרות, חלק ג' עמוד קנ"ה (הרב קוק, נפטר 1935,
ישראל)</u></span>

"<span dir="rtl">כן, אתחלתא דגאולה ודאי הולכת ומופיעה לפנינו. אמנם לא
מהיום התחילה הופעה זו, רק מאז התחיל הקץ המגולה להגלות, **מעת אשר הרי
ישראל החלו לעשות ענפים ולשאת פרי** **לעם ישראל אשר קרבו לבוא**, התחילה
אתחלתא זו. ועיני כל חודר ברוח דעת היו תמיד נשואות כי יד ה' הנוהגת כל
מסיבות דורות, תפליא פלאותיה להביא את ההתחלה הזאת למעלה יותר רוממה. והפלא
הזה קם ויתא בימינו לעינינו, לא ע"י מעשה אדם ותחבולותיו, כי אם ע"י נפלאות
תמים דעים, 'בעל מלחמות ומצמיח ישועות'. ודאי קול דודי דופק, ואור ה' אחד,
המנהל בחכמתו חסדו וגבורתו את גלגלי התולדה, כשם שהוא מנהל את הליכות כל
צבאות עולמים וכל סדרי היקום כולו</span>"

<span dir="rtl">הצלחת המושבות והקבוצות החקלאיות אינה ביד האדם (!) אלא
היא תכנית אלוהית של התחלת הגאולה, והיא נראית ממש בכך שהרי ישראל נושאים
פרי, שגם זה תיאור הגאולה של אחד הנביאים.</span>

<span dir="rtl">והאסון הוא, שאחרי הרא"יה קוק, בא בנו הרב צבי יהודה
קוק.</span>

<span dir="rtl"><u>דברי הרב צבי יהודה קוק ביום ירושלים תשכ"ז, מתוך את
ישיבת מרכז הרב (לפני מלחמת ששת הימים)</u></span>

<span dir="rtl">מדברים על אתחלתא דגאולה, אך  אנו כבר באמצע הגאולה. אנו
בטרקלין ולא בפרוזדור. רבי אליהו מגרייריץ ורבי צבי קאליא תלמידיו הנאמנים
והגדולים של ר" עקיבא איגר בדבריהם החוצבים להבות לעבודה המעשית של היישוב
החקלאי בארצנו, חוזרים ומבליטים תמיד שזו התחלת הגאולה. ר" אליהו גם מפרט:
" ואצלי כבר ברור שאם יקיימו ישראל שיתחילו לעבוד אדמת הקודש בסך ק"ל
משפחות, שתהיה התחלת הגאולה גם כשלא יהיו ישראל ראויים לכך" ר" יהושע
מקוטנא בתשובתו הלכה למעשה כותב: "ואין ספק שהיא מצוה גדולה כי הקיבוץ הוא
התאתחלתא דגאולה, – ובפרט עתה שראינו את התשוקה הגדולה, הן באנשים פחותי
ערך, הן בבינוניים, הן בישרים בליבותם, קרוב לוודאי שנתנוצץ רוח הגאולה".
לפי ה"שפת אמת" מגור **דברי חז"ל שמשיח בא בהיסח-הדעת ואין לעסוק בידיעת
הופעתו, אמורים לדורות קודמים ולא לדורותינו, שכיוון שהגיע זמנו מחוייבים
להודיעו ולהזכירו הרבה. **</span>

<span dir="rtl">עד כאן התפעלות ממפעל החקלאות בארץ, ואלמלא מלחמת ששת
הימים הייתה זו אפיזודה בדברי הימים של הרבנים.</span>

<span dir="rtl">אבל עשר שנים אחר כך...</span>

<span dir="rtl">ממשלה יהודית שהיא עושה ליהודים בארץ-חייהם הגבלת
תחום-מושב, חלילה, כמו במדינת רוּסיה הצרית בשעתה, ימש"ו, שלא כמִצוַת
בורא-עולם בתורת-חיינו-נִצחֵנו, וירישתם-וישַבתם בכל מלוא רוחבה וממשותה,
**צריך בירור מרובה על אמיתת ערכה וזכוּתה**</span>**.**

<span dir="rtl">לזכור ולהיודע ולהודיע כי יהודה ושומרון ואדמות סיני הם
חלקים שלמים חיוניים מוחלטים של ארץ-חיינו-קדשנו כולה. כי אנחנו, במספר
המיליונים האחדים של היהודים הנמצאים כאן בארץ, הננו לא כל עם-ישראל כולו,
אלא חלק של כולו, והננו שליחים ונציגים של כולו, לקנייה וליישוב של כולה,
של כל הארץ, השייכת לכל עם-ישראל לכל תפוצותיו וחלקיו. **וחלילה לנו לבגוד
ולמעול** במשהו בשליחותנו זאת של כלל-ישראל. וכמובן אם חלילה ייעשה על-ידי
מי-שהוא מאתנו, יחידים שלנו או ממשלה שלנו, **מה-שהוא של בגידה ומעילה**
בשליחותנו זאת, כלפי דורותינו כולם של כל-ישראל, הלא כל דבר שכזה הוא
**בהחלט לא-חוקי** ולא-ממשי, והוא בטל-ומבוטל למפרע ומכאן-ולהבא,
כעפרא-דארעא ופחות מזה. **וקשר נצח ישראל וארץ-חיינו-קדשנו זאת לכל חלקיה
וגלילותיה כולם,** הלא קבוע-וקיים לעד-לעולם בדבר השם כימי השמים על
הארץ</span>.

<span dir="rtl">אתחלתא דגאולה בחקלאות ישראלית פורחת, אבל המשכה בכיבוש
הארץ, ונטישת חלקי ארץ ישראל היא בגידה בעם ישראל. וכבר מדיניות ממשלה
חייבת להיות תלוייה בפרשנות רבנית. כלומר, כאן מתחיל חוסר ההבנה, (או חוסר
הרצון להבין) מה זאת מדינת חוק.</span>

<span dir="rtl">הסיום פסימי, אם כי אפשרי שמאחר שהאמונה בגאולה משיחית
הדרדרה ללאומנות גזענית פרימיטיבית, אולי, אם יש תקווה, שחלקים בציונות
הדתית יחזרו לציונות שפויה, ולא יהיה גורלנו כגורל ירושלים בשנת 70.</span>
