<span dir="rtl"><u>התפתחויות בהלכה – פרה אדומה</u></span>

<span dir="rtl">"פרשת פרה אדומה" שייכת לעולם רחב וגדול בהלכה, שברובו
נכחד, אך שאריותיו עדיין עמנו, הוא עולם "טומאה וטוהרה". בנושא רחב זה לא
נעסוק, אך דוגמת "פרה אדומה" היא מעניינת, מפני שהיא שריד מעבר שהיה או לא
היה, שקם לתחייה בימינו אלה.</span>

<span dir="rtl">טומאה זה מושג שקשה מאוד להגדרה. ניתן לומר, שהטמא הוא
משהו או מישהו שראוי להתרחק ממנו. לכן, סוגים שונים של טומאה קשורים בתחושת
סלידה (כמו הפרשות מהגוף), מחלות עור (בעיקר צרעת), שרצים למיניהם, גוויות,
ועוד.  
היגיון מסוים היה במושג הטומאה כאשר הבנת מחלה ובריאות הייתה מוגבלת ביותר,
ואולי זאת אחת הסיבות לדעיכת העיסוק במושגים אלה עם התפתחות הרפואה.</span>

<span dir="rtl">היפוכה של הטומאה היא הקדוּשה. וגם מושג זה אינו פשוט
להבהרה. בדרך כלל, הקדושה מתחילה מאלוהים, שהוא הקדוש ביותר, ומשם אפשר
לייחס קדוּשה למקדש, לתורה שנכתבה על ידיו או לפחות נמסרה על ידיו. אבל,
הקדוּשה, כמו הטומאה קשורה ברגשות, אם כי הפוכים. לכן השבת, למשל "קדושה"
יותר מהרבה מצוות אחרות. לכן יש קברים קדושים (מייד נעיר על הפרדוקס).  
היום (ואולי תמיד?) הקדוּשה היא גם מכשיר פוליטי. אם משהו קדוש, אין להתווכח
עליו. לכן גם "לימוד תורה" הוא קדוש, על כל משמעויותיו (ואפילו אם פירושו
המעשי הוא דשדוש בדפי גמרא חסרי כל ערך רלוונטי או משמעות ערכית), "ארץ
ישראל" לפי הגדרת המאמין, היא קדושה. לכן, אלה לא עומדים לדיון רציונלי
מבחינתו.</span>

<span dir="rtl">הקדושה אולי מדבקת מעט, אבל הטומאה מדבקת מאוד, ולפי סדר
ההדבקה נקבעה היררכיה בטומאה.  
מאז ימי הביניים המוקדמים, המת נחשב לאבי אבות הטומאה.</span>

<span dir="rtl">קיימים הרבה אבות טומאה, לאו דווקא על ידי מגע בת ולא רק
(למשל שרץ הוא אב הטומאה) והוולדות הם הנטמאים על ידי מגע, ולפעמים אפילו
על ידי נוכחות באותו מרחב, והטומאה הולכת ופוחתת ככל שמתרחקים מאב
הטומאה.</span>

<span dir="rtl">יש פרדוקסים שונים, כמו למשל, שלמרות שהמת הוא אבי אבות
הטומאה, קבר של "אדם קדוש", הוא קדוש..</span>

<span dir="rtl">פרוט גדול של דיני הטומאה נמצא במשנה ב"סדר" שלם הנקרא
"טהרות".</span>

<span dir="rtl">אבל כבר בתלמודים העיסוק בנושא יורד. יש גמרא רק על מסכת
"נידה", ודיונים חלקיים על הלכות אחרות.</span>

<span dir="rtl">סביר להניח שהנושא היה "חם" בימי הבית השני, כאשר בית
המקדש היה קיים, וידועים דרגות הקדוּשה בו, וגם ידועים הרבה מאוד מקוואות
בתקופה זו.</span>

<span dir="rtl">צריך להזכיר, שהרחיצה במים, בתורה, ואחר כך במקווה בימי
בית שני ואצל חז"ל, היא דרך להיפטר מרוב הטומאות (הקלות לפחות...).</span>

<span dir="rtl">עד כאן הקדמה לנושא טומאה וטוהרה בכלל.</span>

<span dir="rtl">טומאת המת, "נדבקת" לאדם על ידי מגע, או אפילו נוכחות
ב"אוהל" כלומר חלל עם המת. שריד לכך היום הוא איסור הלכתי על כניסת כוהנים
לבתי עלמין.</span>

<span dir="rtl">טומאת המת היא המעניינת אותנו בהקשר לאותה פרה שבגלל צבעה
האדום נידונה לשריפה.</span>

<span dir="rtl">נקרא את הקטע כולו, כי יש בו פרטים שמדגישים את המוּזרות של
החוק הזה.</span>

<span dir="rtl"><u>ספר במדבר פרק יט</u></span>

<span dir="rtl">(א) וַיְדַבֵּר יְהֹוָה אֶל משֶׁה וְאֶל אַהֲרֹן לֵאמֹר:</span>

<span dir="rtl">(ב) זֹאת חֻקַּת הַתּוֹרָה אֲשֶׁר צִוָּה יְהֹוָה לֵאמֹר דַּבֵּר אֶל בְּנֵי יִשְׂרָאֵל
וְיִקְחוּ אֵלֶיךָ פָרָה אֲדֻמָּה תְּמִימָה אֲשֶׁר אֵין בָּהּ מוּם אֲשֶׁר לֹא עָלָה עָלֶיהָ עֹל:</span>

<span dir="rtl">(ג) וּנְתַתֶּם אֹתָהּ אֶל אֶלְעָזָר הַכֹּהֵן וְהוֹצִיא אֹתָהּ אֶל מִחוּץ לַמַּחֲנֶה
וְשָׁחַט אֹתָהּ לְפָנָיו:</span>

<span dir="rtl">(ד) וְלָקַח אֶלְעָזָר הַכֹּהֵן מִדָּמָהּ בְּאֶצְבָּעוֹ וְהִזָּה אֶל נֹכַח פְּנֵי אֹהֶל מוֹעֵד
מִדָּמָהּ שֶׁבַע פְּעָמִים:</span>

<span dir="rtl">(ה) וְשָׂרַף אֶת הַפָּרָה לְעֵינָיו אֶת עֹרָהּ וְאֶת בְּשָׂרָהּ וְאֶת דָּמָהּ עַל פִּרְשָׁהּ
יִשְׂרֹף:</span>

<span dir="rtl">(ו) וְלָקַח הַכֹּהֵן עֵץ אֶרֶז וְאֵזוֹב וּשְׁנִי תוֹלָעַת וְהִשְׁלִיךְ אֶל תּוֹךְ שְׂרֵפַת
הַפָּרָה:</span>

<span dir="rtl">(ז) וְכִבֶּס בְּגָדָיו הַכֹּהֵן וְרָחַץ בְּשָׂרוֹ בַּמַּיִם וְאַחַר יָבֹא אֶל הַמַּחֲנֶה
וְטָמֵא הַכֹּהֵן עַד הָעָרֶב:</span>

<span dir="rtl">(ח) וְהַשּׂרֵף אֹתָהּ יְכַבֵּס בְּגָדָיו בַּמַּיִם וְרָחַץ בְּשָׂרוֹ בַּמָּיִם וְטָמֵא עַד
הָעָרֶב:</span>

<span dir="rtl">(ט) וְאָסַף אִישׁ טָהוֹר אֵת אֵפֶר הַפָּרָה וְהִנִּיחַ מִחוּץ לַמַּחֲנֶה בְּמָקוֹם
טָהוֹר וְהָיְתָה לַעֲדַת בְּנֵי יִשְׂרָאֵל לְמִשְׁמֶרֶת לְמֵי נִדָּה חַטָּאת הִוא:</span>

<span dir="rtl">(י) וְכִבֶּס הָאֹסֵף אֶת אֵפֶר הַפָּרָה אֶת בְּגָדָיו וְטָמֵא עַד הָעָרֶב וְהָיְתָה
לִבְנֵי יִשְׂרָאֵל וְלַגֵּר הַגָּר בְּתוֹכָם לְחֻקַּת עוֹלָם:  
\[כל העוסקים בפולחן הזה נטמאים... ועדיין לא הגענו לתפקיד התבשיל המבוסס
על אפר הפרה האדומה\]</span>

<span dir="rtl">(יא) הַנֹּגֵעַ בְּמֵת לְכָל נֶפֶשׁ אָדָם וְטָמֵא שִׁבְעַת יָמִים:</span>

<span dir="rtl">(יב) הוּא יִתְחַטָּא בוֹ בַּיּוֹם הַשְּׁלִישִׁי וּבַיּוֹם הַשְּׁבִיעִי יִטְהָר וְאִם לֹא
יִתְחַטָּא בַּיּוֹם הַשְּׁלִישִׁי וּבַיּוֹם הַשְּׁבִיעִי לֹא יִטְהָר:</span>

<span dir="rtl">(יג) כָּל הַנֹּגֵעַ בְּמֵת בְּנֶפֶשׁ הָאָדָם אֲשֶׁר יָמוּת וְלֹא יִתְחַטָּא אֶת מִשְׁכַּן
יְהֹוָה טִמֵּא וְנִכְרְתָה הַנֶּפֶשׁ הַהִוא מִיִּשְׂרָאֵל **כִּי מֵי נִדָּה לֹא זֹרַק עָלָיו** טָמֵא יִהְיֶה עוֹד
טֻמְאָתוֹ בוֹ:</span>

<span dir="rtl">וחמשת המילים האחרונות, גורליות עד ימינו....</span>

<span dir="rtl">אגב, מי נידה, ומי חטאת הם אותו כינוי למים עם האפר,
שעיקרו מהפרה האדומה, והם המטהרים את טמא המת, על ידי התזה אפילו של טיפות
בודדות.</span>

<span dir="rtl">מנקודת מבטנו, די ברור שהחוק כולו הוא פולחן מגי, למרות
שעד ימינו למקוואות משמעות גדולה, והטבילה משמעותית גם אצל הנוצרים. אבל כך
לטרוח על התערובת הזה... זה נדיר.</span>

<span dir="rtl">המשנה מקדישה מסכת שלמה במסגרת סדר טהרות לנושא, ומחמירה
ביותר את הכללים:</span>

<span dir="rtl"><u>משנה מסכת פרה פרק ב</u></span>

<span dir="rtl">(ה) הָיוּ שְׁתֵּי שְׂעָרוֹת שְׁחוֹרוֹת אוֹ לְבָנוֹת בְּתוֹךְ גּוּמָא אַחַת, פְּסוּלָה.
רַבִּי יְהוּדָה אוֹמֵר, אֲפִלּוּ בְתוֹךְ כּוֹס אֶחָד הָיוּ בְתוֹךְ שְׁנֵי כוֹסוֹת וְהֵן מוֹכִיחוֹת זוֹ אֶת
זוֹ, פְּסוּלָה. רַבִּי עֲקִיבָא אוֹמֵר, אֲפִלּוּ אַרְבַּע אֲפִלּוּ חָמֵשׁ וְהֵן מְפֻזָּרוֹת, יִתְלוֹשׁ. רַבִּי
אֱלִיעֶזֶר אוֹמֵר, אֲפִלּוּ חֲמִשִּׁים. רַבִּי יְהוֹשֻׁעַ בֶּן בְּתֵירָא אוֹמֵר, אֲפִלּוּ אַחַת בְּרֹאשָׁהּ וְאַחַת
בִּזְנָבָהּ, פְּסוּלָה. הָיוּ בָהּ שְׁתֵּי שְׂעָרוֹת, עִקָּרָן מַשְׁחִיר וְרֹאשָׁן מַאְדִּים, עִקָּרָן מַאְדִּים וְרֹאשָׁן
מַשְׁחִיר, הַכֹּל הוֹלֵךְ אַחַר הַנִּרְאֶה, דִּבְרֵי רַבִּי מֵאִיר. וַחֲכָמִים אוֹמְרִים, אַחַר
הָעִקָּר:</span>

<span dir="rtl">וזו דוגמה, ורק ביחס לשיער הפרה. החמרות רבות גם ביחס
לתהליך.</span>

<span dir="rtl">והנה דיון ביחס לטעם המצווה הזאת:</span>

<span dir="rtl"><u>פסיקתא דרב כהנא - פסקא ד אות ז (מדרש שנכתב לפני שנת
500 לספירה).</u></span>

<span dir="rtl">גוי אחד שאל את רבן יוחנן בן זכיי, א' ליה: אילין מיליא
דאתון עבדין נראין כמן כשפים. מביאין פרה ושוחטין אותה, ושורפין אותה,
וכותשין אותה, ונוטלין את אפרה, ואחד מכם מטמא למת, ומזין עליו שתים שלש
טיפים, ואומרין לו טהרתה.</span>

<span dir="rtl">א' לו: לא נכנסה רוח תזזית באותו האיש מימיו? א' לו:
לאו.</span>

<span dir="rtl">אמ' לו: ולא ראיתה אחר שנכנסה בו רוח תזזית? א' לו
הין.</span>

<span dir="rtl">א' לו: ומה אתם עושין?</span>

<span dir="rtl">א' לו: מביאין עיקרין ומעשנין תחתיו, ומרבצים עליה מים,
והיא בורחת.</span>

<span dir="rtl">א' לו: ולא ישמעו אזניך מה שפיך מדבר. כך הרוח הזה רוח
טומאה היא, דכת' "וגם את הנביאים ואת רוח הטומאה" וג' (זכריה יג ב).</span>

**<span dir="rtl">וכיון שיצא, אמרו לו תלמידיו: ר' לזה דחיתה בקנה, לנו מה
אתה משיב?</span>**

<span dir="rtl">א' להם: **חייכם, לא המת מטמא, ולא המים מטהרים,** אלא
גזירתו של הקב"ה הוא. א' הקב"ה חוקה חקקתי, גזירה גזרתי, ואין אתה רשאי
לעבור על גזירתי. זאת חוקת התורה (במדבר יט א).</span>

<span dir="rtl">כאן, מאתיים או שלוש מאות שנה אחרי המשנה, כבר רואים
התפכחות מכל רעיונות הטומאה, הטהרה והכישוף. לא רק שמי הנידה לא עושים דבר,
אלא אפילו המת לא מטמא!</span>

<span dir="rtl">אין פלא שהתלמודים הולכים ומזניחים את הנושא.</span>

<span dir="rtl">אך גם רס"ג, וגם הרמב"ם, בניסיונם להצדיק כל פסוק ופסוק
במשנה, דנים בנושא.</span>

<span dir="rtl">הנה הרס"ג מתייחס לפרדוקס, שמי החטאת מטהרים את המת, אבל
בדרך מטמאים את העוסקים בהם (אמנם טומאה קטנה...).</span>

<span dir="rtl"><u>ספר אמונות ודעות (ר' סעדיה גאון, שנת 900 לספירה
בערך) - מאמר שלישי - אות י</u></span>

<span dir="rtl">בפרשת פרה אדומה, היאך תורתה מטהרת את הטמאים ומטמאה את
הטהורים?</span>

<span dir="rtl">ונאמר, כי אין זה מוזר שדבר אחד יעשה שתי פעולות נגדיות
בהתאם לגוף המקבל אותן, שהרי אנו רואים את האש מתיכה את העופרת ומקפיאה את
החלב, ורואין את המים מרטיבין עץ התרזה ומיבשין עץ השקמה, ומצאנו שהאוכל
הטוב מועיל לרעב ומזיק לשבע, ומוצאין אנו התרופה הטובה מועילה לחולה ומזיקה
לבריא, ולפיכך אינו מוזר שיהא דבר מטהר את הטמא ומטמא את הטהור.</span>

<span dir="rtl">הסבר רציונלי לתהליך הכישוף... אך בלי התייחסות לעצם
המטרה.</span>

<span dir="rtl">והרמב"ם ב"יד החזקה" נאמן לחז"ל של המשנה:</span>

<span dir="rtl"><u>רמב"ם יד החזקה הלכות פרה אדומה פרק יא</u></span>

<span dir="rtl">כיצד מטהרים טמא מת במי נדה לוקח אדם טהור שלשה קלחין של
אזוב ואוגדן אגודה אחת ובכל בד ובד גבעול אחד וטובל ראשי גבעולין במי נדה
שבכלי ומתכוין ומזה על האדם או על הכלים ביום השלישי וביום השביעי אחר שתנץ
החמה ואם הזה משעלה עמוד השחר כשר ואחר שיזה עליו ביום השביעי טובל ביום
ומעריב שמשו והרי הוא טהור לערב.</span>

<span dir="rtl">אך ב"מורה נבוכים" שבו הוא נאבק למצוא טעמים למצוות, הוא
מסכים שאין לו תשובה...</span>

<span dir="rtl"><u>ספר מורה נבוכים - חלק ג פרק כו</u></span>

<span dir="rtl">והם אשר תועלתם מבוארת אצל ההמון יקראו 'משפטים', ואלו
שאין תועלתם מבוארת אצל ההמון יקראו 'חוקים'. ויאמרו תמיד, "'כי לא דבר ריק
הוא', ואם ריק הוא - 'מכם' - רצונו לומר, שאין נתינת אלו המצוות דבר ריק,
שאין תכלית מועילה לו, ואם יראה לכם בדבר מן המצות שענינו כן - החסרון הוא
מהשגתכם. וכבר ידעת הדבר המפורסם אצלנו, ששלמה ידע סיבות המצוות כולן, מלבד
'פרה אדומה'; וכן אמרם שהאלוה העלים סיבות ה'מצוות' שלא יזלזלו בהם
...</span>

<span dir="rtl">מנהגי טומאה וטהרה היו נפוצים בכל העמים בסביבתנו בימים
עברו. הם מוזכרים במאמר הבא:</span>

<u><span dir="rtl">"הפרדוקס של הפרה האדומה", יעקב מילגרום, "בית מקרא:
כתב עת לחקר המקרא ועולמו", תשמ"ב. נלקח מ</span> JSTOR<span dir="rtl">.
</span></u>

<span dir="rtl">המחבר עוסק בפרדוקס של "ייצור" מי הנידה לטיהור טמאי
מתים.</span>

<span dir="rtl">הפרדוקס (שעסק בו רס"ג למעלה) הוא, שהעוסקים בייצור הזה
(השוחטים, השורפים, המערבים עם האזוב והארז והתולעת) נטמאים בטומאה מסויימת
(נדרשים לטבול, והם טמאים עד הערב).</span>

<span dir="rtl">ואותו נוזל עצמו, הוא המטהר את טמאי המתים.</span>

<span dir="rtl">לא נעסוק בפרדוקס הזה ובניתוח שעושה לו המחבר, אבל המחבר
מסכם בכך, שיסודם של חוקי טהרה הוא קדום, וחדר מהסביבה הקדומה, ודווקא נושא
פרה אדומה, הוא נושא שהתורה מנסה להתמודד איתו ולהקל בו. לדעתו הוא נכנס
אחרון לתורה, גם מפני שרוב חוקי הטהרה הם בספר ויקרא, ורק פרשת "פרה אדומה"
נכתבת בספר "במדבר".</span>

<span dir="rtl">הוא מצטט מנהגים מכתבים עתיקים.</span>

<span dir="rtl"><u>חיתיים:</u></span>

<span dir="rtl">"כי יטהר איש את אחר וזרק את הנותרת מן הקרבן, ואם השליך
את הנותרת בשדה איש אחר, או בחצרו כשפים הוא ויובא במשפט המלך".</span>

<span dir="rtl"><u>טקס מסופטמי הנקרא נַמבּוּרי</u>:</span>

<span dir="rtl">אם נופלת חרדת מוות על איש בחששו פן התקיף אותו השד הרע
המתגורר בתוך עפר המספד. התרופה היא השבעת הרע על ידי לחש, קורבן, רחיצה,
החלפת בגדים, והסתגרות בבית למשך שבעה ימים (אופייני למגבלות טומאה גם
בתורה).</span>

<span dir="rtl"><u>ביוון</u>:</span>

<span dir="rtl">במקומו של המת מתיישבים כוחות מזיקים... מכשירי ההגנה נגדם
נקראים לרוב טקסי טיהור כי תכליתם לגרש את הכוח הרע אשר, כמגפה, נדבק בכל
הבא במגע עמו.</span>

<span dir="rtl">וגם</span>

<span dir="rtl"><u>"העלילה שהיהודים עובדים לחמור בימי יוון ורומא", רנה
נהר-ברנהיים, "ציון" 1963.</u></span>

<span dir="rtl">פלוטרך כותב, שהמצרים האמינו כי האל טיפון (שהיה תחילה
מפלצת יוונית, אך בתקופת מלכי בית תלמי במצרים זוהה עם האל סת המצרי) הוא
היה אדמוני, והמצרים הקדישו לו את האדמוניות שבבהמותיהם הגסות. הם נהגו
לבדוק את הבהמה בקפדנות, ואם מצאו בה שערה שחורה או לבנה, נחשבה כבלתי
ראויה לקרבן.</span>

<span dir="rtl">פולחן הפרה האדומה בירושלים, התנהל ממש בתקופה זו.</span>

<span dir="rtl">לדעת הכותבת, ייתכן שעובדה זו היתה אחת מאלו שגרמו לעלילות
שהופצו על ידי טקיטוס ופלוטרך, שהיהודים עובדים במקדשם ראש של חמור.
היסטוריונים אלה חיו בתקופת חורבן בית שני.</span>

<span dir="rtl">השאלה המעניינת, אם טיהור טמאי מתים על ידי מי נידה שעיקרן
אפר פרה אדומה היא מבוצע באמת בימי הבית השני.</span>

<span dir="rtl">והנה מצד אחד קובעת המשנה קביעה מעניינת בעניין ההיררכיה
של הקדושה ובהתאמה, כמו במראה, היררכיית הטומאה:</span>

<span dir="rtl"><u>משנה מסכת כלים פרק א</u></span>

<span dir="rtl">(ו) עֶשֶׂר קְדֻשּׁוֹת הֵן, אֶרֶץ יִשְׂרָאֵל מְקֻדֶּשֶׁת מִכָּל הָאֲרָצוֹת. וּמַה הִיא
קְדֻשָּׁתָהּ, שֶׁמְּבִיאִים מִמֶּנָּה הָעֹמֶר וְהַבִּכּוּרִים וּשְׁתֵּי הַלֶּחֶם, מַה שֶּׁאֵין מְבִיאִין כֵּן מִכָּל
הָאֲרָצוֹת:</span>

<span dir="rtl">(ז) עֲיָרוֹת הַמֻּקָּפוֹת חוֹמָה מְקֻדָּשׁוֹת מִמֶּנָּה, שֶׁמְּשַׁלְּחִין מִתּוֹכָן אֶת
הַמְּצוֹרָעִים, וּמְסַבְּבִין לְתוֹכָן מֵת עַד שֶׁיִּרְצוּ. יָצָא, אֵין מַחֲזִירִין אוֹתוֹ:</span>

<span dir="rtl">(ח) לִפְנִים מִן הַחוֹמָה מְקֻדָּשׁ מֵהֶם, שֶׁאוֹכְלִים שָׁם קָדָשִׁים קַלִּים וּמַעֲשֵׂר
שֵׁנִי. הַר הַבַּיִת מְקֻדָּשׁ מִמֶּנּוּ, שֶׁאֵין זָבִים וְזָבוֹת נִדּוֹת וְיוֹלְדוֹת נִכְנָסִים לְשָׁם. **הַחֵיל
מְקֻדָּשׁ מִמֶּנּוּ, שֶׁאֵין גּוֹיִם וּטְמֵא מֵת נִכְנָסִים לְשָׁם.** עֶזְרַת נָשִׁים מְקֻדֶּשֶׁת מִמֶּנּוּ, שֶׁאֵין
טְבוּל יוֹם נִכְנָס לְשָׁם, וְאֵין חַיָּבִים עָלֶיהָ חַטָּאת. עֶזְרַת יִשְׂרָאֵל מְקֻדֶּשֶׁת מִמֶּנָּה, שֶׁאֵין
מְחֻסַּר כִּפּוּרִים נִכְנָס לְשָׁם, וְחַיָּבִין עָלֶיהָ חַטָּאת. עֶזְרַת הַכֹּהֲנִים מְקֻדֶּשֶׁת מִמֶּנָּה, שֶׁאֵין
יִשְׂרָאֵל נִכְנָסִים לְשָׁם אֶלָּא בִשְׁעַת צָרְכֵיהֶם, לִסְמִיכָה לִשְׁחִיטָה וְלִתְנוּפָה:....</span>

<span dir="rtl">מהלכה זאת ניתן להיווכח בשני דברים:</span>

<span dir="rtl">יש מגבלה בכניסה למקדש ל"טמאים", אך "טמא מת" אינו "אבי
אבות הטומאה" כמו שנקבע בתקופה מאוחרת למשנה. הוא אינו יכול להיכנס אפילו
לחומה החיצונית (החיל) של בית המקדש. "זבים וזבות, נדות ויולדות" לא יכולים
להיכנס אפילו להר הבית.</span>

<span dir="rtl">נושא זה יעסיק את קנאי הר הבית בימינו.</span>

<span dir="rtl">לבירור המציאות בימי הבית, יש לנו ציטוטים בודדים ממקורות
חיצוניים.</span>

<span dir="rtl">משני העדויות הללו, נראה כי כל עניין הטהרה היה שייך לבית
המקדש בלבד.</span>

<span dir="rtl">יש ציטוט ממסמך נוצרי:</span>

<span dir="rtl"><u>מתוך "איגרת בר נבא", שנכתבה כנראה במאה הראשונה
לספירה, אך לא נכנסה לברית החדשה.</u></span>

<span dir="rtl">וכי מה סבורים אתם, איזה טופוס יש לראות במה שנצטוו ישראל,
שיקריבו אנשים שעוונותיהם גמורים פרה, וישחטוה וישרפו אותה, ושנערים ייקחו
לאחר מכן את האפר וישליכוהו אל תוך כלים ויכרכו שני תולעת על העץ ואת
האזוב, וכך יזו הנערים על העם, אחד אחד בשביל שייטהרו מהעוונות. ..... הפרה
היא ישו.... וכו'.</span>

<span dir="rtl">גם פילון האלכסנדרוני מדבר על טבילות והזאות ככלל ולא
מתייחס כלל לפרה האדומה האמור:</span>

<span dir="rtl"><u>"על החוקים לפרטיהם" ג' 205, פילון האלכסנדרוני. תרגום
דניאל נטף. "כתבי פילון האלכסנדרוני".</u></span>

<span dir="rtl">כה גדול היה חשש התורה שלא יגרום אדם למות חברו, שהיא
גורסת כי גם הנוגע בגופה של מי שנפטר בדרך הטבע יהיה טמא מניה וביה, עד
שייטהר בהזאות ובטבילות. ברם היא לא התירה אפילו **לאנשים טהורים לחלוטין
להיכנס אל המקדש במשך שבעה ימים**, ופקדה עליהם להתחטא בשלישי
ובשביעי.</span>

<span dir="rtl">נשים לב, שהוא מדגיש שנושא קשור רק לבית המקדש.</span>

<span dir="rtl">ויוסף בן מתתיהו מכיר את בעיית "טומאת המת" אך למרות שבדרך
כלל הוא כותב בדרך כלל, בפרטי פרטים גם לו אין כל התייחסות לנושא שלנו.
והטמאים, טמאים שבעה ימים ותו לא.</span>

<span dir="rtl"><u>בקדמוניות היהודים, י"ח, ב,ג, כותב יוסף בן מתתיהו על
יסוד טבריה</u>:</span>

<span dir="rtl">והורדוס הטטראוכיס, שהגיע לכלל ידידות גדולה עם טיבריוס,
בנה עיר, טבריה, על שמו של זה. הוא ייסד אותה סמוך לחלקיו המשובחים ביותר
של הגליל על ים גניסר. ....</span>

<span dir="rtl">... הורדוס קיבל כחברים לתושבים (האלה) גם את האנשים
העניים שאספם מכל מקום, ואפילו כאלה שלא היו בני-חורין בבירור. הוא פטר
אותם (מחובות) רבות ועשה עמהם חסדים רבים והטיל עליהם את הכורח שלא לעזוב
את העיר על-ידי שבנה להם בתים על חשבונו והעניק להם קרקע, **הואיל וידע
שהיישוב הוא שלא כחוק ושלא כמנהג האבות של היהודים. מפני שבנייתה של טבריה
נעשתה על גבי קברים, שהיו מרובים במקום זה וסולקו (משם), והחוק שלנו אומר,
שהתושבים טמאים שבעה ימים.**</span>

<span dir="rtl">וגם זה מחזק את התיאור של פילון האלכסנדרוני, שכל עניין
הטיהור על ידי "מי נידה" שייך לבית המקדש בלבד. בטבריה אתה הופך טהור אחרי
שבעה ימים...</span>

<span dir="rtl">אבל מה שמחזק באמת את ההנחה, שלא רק שהפולחן היה שייך לבית
המקדש בלבד, אלא היה נדיר, ונעשה רק בתקופות מסויימות, אם בכלל, אלו
הרמיזות של חז"ל על מספר הביצועים של טקס יצירת אפר פרה אדומה:</span>

<span dir="rtl"><u>משנה מסכת פרה פרק ג</u></span>

<span dir="rtl">....וּמִי עֲשָׂאָם, הָרִאשׁוֹנָה עָשָׂה משֶׁה, וְהַשְּׁנִיָּה עָשָׂה עֶזְרָא, וְחָמֵשׁ,
מֵעֶזְרָא וְאֵילֵךְ, דִּבְרֵי רַבִּי מֵאִיר. וַחֲכָמִים אוֹמְרִים, שֶׁבַע מֵעֶזְרָא וְאֵילֵךְ. וּמִי עֲשָׂאָן,
שִׁמְעוֹן הַצַּדִּיק וְיוֹחָנָן כֹּהֵן גָּדוֹל עָשׂוּ שְׁתַּיִם שְׁתַּיִם, אֶלְיְהוֹעֵינַי בֶּן הַקּוּף וַחֲנַמְאֵל
הַמִּצְרִי וְיִשְׁמָעֵאל בֶּן פִּיאָבִי עָשׂוּ אַחַת אֶחָת:</span>

<span dir="rtl">כלומר במשך חמש מאות שנה של ימי בית שני, בוצע "ייצור" של
מי נידה, חמש או שבע פעמים בלבד, על פי חכמי המשנה. ואיך הם יודעים?</span>

<span dir="rtl">הרמב"ם מצטט את הכתבים הקדומים, אך ברור שהוא לא מתלהב
מהנושא כלל.</span>

<span dir="rtl"><u>רמב"ם יד החזקה הלכות פרה אדומה פרק ג</u></span>

<span dir="rtl">ותשע פרות אדומות נעשו משנצטוו במצוה זו עד שחרב הבית
בשנייה. ראשונה עשה משה רבינו, שנייה עשה עזרא, ושבע מעזרא עד חורבן הבית.
והעשירית יעשה המלך המשיח מהרה יגלה אכי"ר:</span>

<span dir="rtl">מציאות או אגדה?</span>

<span dir="rtl">מצד אחד אין עדויות ממשיות, ואפילו חז"ל מעריכים שטקס
שריפת פרה אדומה התרחש פעם במאה שנים בערך. ומצד שני המדרשים עוסקים בנושא
בלי סוף...</span>

<span dir="rtl">למשל האגדה הידועה המבטאה את החשיבות העצומה של הפרה
האדומה:</span>

<span dir="rtl"><u>תלמוד בבלי מסכת קידושין דף לא/א</u></span>

<span dir="rtl">צאו וראו מה עשה עובד כוכבים אחד לאביו באשקלון ודמא בן
נתינה שמו. בקשו ממנו חכמים אבנים לאפוד בששים ריבוא שכר, ורב כהנא מתני
בשמונים ריבוא, והיה מפתח מונח תחת מראשותיו של אביו, ולא ציערו.</span>

<span dir="rtl">לשנה האחרת נתן הקדוש ברוך הוא שכרו שנולדה לו פרה אדומה
בעדרו. נכנסו חכמי ישראל אצלו. אמר להם: יודע אני בכם שאם אני מבקש מכם כל
ממון שבעולם אתם נותנין לי, אלא אין אני מבקש מכם אלא אותו ממון שהפסדתי
בשביל כבוד אבא.</span>

<span dir="rtl"><u>או המדרש של הפייטן אלעזר הקליר, המפרש את חוק פרה
אדומה ככפרה על פרשת עגל הזהב:</u></span>

"<span dir="rtl">וּבִשְׁמוֹת תְּעוּדָה הִיא נְקוּבָה. **לְכָל קָרְבַּן שַׁי לֹא שָׁוָה**. שֶׁהֵם
זְכָרִים וְהִיא נְקֵבָה. לְטַהֵר שִׁמְצַת עֵגֶל תּוֹעֵבָה</span>:  
<span dir="rtl">הֵם הֵמִירוּ כָּבוֹד בְּבֶן פָּרָה. וְסָרְרוּ בוֹ כְּפָרָה. תָּבֹא אִמּוֹ אֲשֶׁר הִיא
פָרָה. וְתִהְיֶה לָעָם כַּפָּרָה</span>:  
<span dir="rtl">הֵם הֶאֱדִּימוּ בוֹ פָּנִים. וְאָדְמוּ עֶצֶם מִפְּנִינִים. **תָּבֹא אִמּוֹ אֲשֶׁר הִיא
אֲדֻמַּת פָּנִים**. וּבָהּ צַח וְאָדוֹם יִשָּׂא פָנִים</span>:

<span dir="rtl">והשיר ארוך, ולמעשה אינו אלא פרשנות על הפרשה בספר
"במדבר".</span>

<span dir="rtl">וה"שולחן ערוך" כבר מתעלם מהטקס ועוסק, כמו פוסקים רבים,
בנושא קריאת הפרשה בספר במדבר.</span>

<span dir="rtl"><u>שו"ע או"ח סימן תרפה</u></span>

<span dir="rtl">י"א שפרשת זכור ופרשת פרה אדומה חייבים לקראם מדאורייתא
(כלומר מספר תורה ממש), לפיכך בני הישובים שאין להם מנין צריכים לבא למקום
שיש מנין בשבתות הללו, כדי לשמוע פרשיות אלו שהם מדאורייתא.</span>

<span dir="rtl">והיום, מקובל על כל פוסקי ההלכה, שכולנו טמאי מתים, אבל זה
לא מפריע לאף אחד.</span>

<span dir="rtl">להוציא שתי בעיות:</span>

<span dir="rtl">לכוהנים בהיותם טמאים, אסור לאכול מתרומות ומעשרות, ולכן
זורקים לפח אחוז אחד מכל התוצרת החקלאית, שצריך היה להעבירם להם.</span>

<span dir="rtl">אסור ליהודי לדרוך על המקום שעמד בו בית המקדש לפי הגבול
שקבעה המשנה לטמאי מתים.</span>

<span dir="rtl">אל דאגה, כבר הרב גורן, טרח, ולמד, ועלה ומדד, ויודע שמותר
לעלות על הר הבית, ובלבד שלא ייכנסו לתחום שהוא החליט כגבול המקדש.</span>

<span dir="rtl"><u>הפרה האדומה חוזרת לחיינו</u></span>

<span dir="rtl">היה או לא היה, כמעט היה, משל היה, אבל ירושלים השלמה, והר
הבית בתוכה, הביאה לנו את אגודות נאמני המקדש, ואוהבי הר הבית וכל כיוצא
בזה, והם יודעים בדיוק מה לעשות.</span>

<span dir="rtl">אחרי 1967 התנגדו רוב הרבנים לעליית יהודים על הר הבית
בגלל קדושתו, בגלל שכולנו היום "טמאי מתים" בגלל שאין "מי נידה" מאפר פרה
אדומה, וסיבות אחרות. והרב גורן כבודו במקומו מונח.</span>

<span dir="rtl">הפוליטיקה הדתית הקנאית מנצחת, והיום רבים העולים, רבים
התומכים ורבים הרואים בהקמת בית מקדש מטרה.</span>

<span dir="rtl">באתר מכון המקדש ניתן למצוא דגם של ארון הברית להרכבה
עצמית ב 69 שקלים:</span>

<img src="media/image1.jpeg" style="width:7.41667in;height:5.5625in"
alt="ארון הברית להרכבה עצמית" />

<span dir="rtl">ועוד כהנה וכהנה.</span>

<span dir="rtl">נאמני הר הבית יודעים בדיוק כיצד להקים את בית המקדש,
להכשיר את הכוהנים ולהקריב את הקורבנות. והעולים לבית המקדש יטוהרו מטומאת
המתים על ידי הזאת מי חטאת.</span>

<span dir="rtl">הם אפילו מחשבים שפרה אדומה אחת תספיק לטהר מיליונים...
שלוש טיפות לאיש ממי הקסם הללו.</span>

<img src="media/image2.jpeg" style="width:7.53052in;height:5.72319in" />

<span dir="rtl"><u>תשובת הרב דוב ליאור, מקיצוני הקיצוניים
הלאומנים.</u></span>

**<span dir="rtl">שאלה</span>**

<span dir="rtl">האם מותר והאם יש ענין לעלות להר הבית היום</span>?

**<span dir="rtl">תשובה</span>**

<span dir="rtl">לענ"ד וודאי שיש עניין לעלות להר הבית בזמנינו, ויש להסביר
זאת מבחינה הלכתית ומבחינת החשיבות הלאומית והיהודית</span>.
**<span dir="rtl">...</span>**

**<span dir="rtl">...</span>**. <span dir="rtl">לכן בהר הבית חוץ ממקום
המקדש מותר לטמא מת להכנס. אלא שעלינו לברר היכן עמד המקדש ולמדוד ולהבחין
בין מחנה שכינה למחנה לוויה, ...</span>

<span dir="rtl">וודאי שיש לנהוג בזהירות מופלגת משום שכניסה למקום האסור
היא בכרת וזה איסור חמור שהרי קדושתו של המקדש במקומה עומדת. אבל לאחר
הבירור היכן שמותר - מותר</span>. <span dir="rtl">בנוסף לנ"ל העלייה להר
צריכה להיות בכובד ראש על מנת להתפלל, ולא ללכת שם לטיול בעלמא, יש לנהוג
קדושה ומורא מקדש בעלייה להר הבית, בנעלי בד וכיו"ב ....וכן לטבול כדין
בהקפדה בלי חציצה ולוודא שהאדם לא טמא בטומאה חמורה ממת (זב, לכן גם אין
להתיר לנשים לעלות שמא הן נידות וכו'). לסיכום יש להקפיד על כל דרישות
ההלכה</span>.

<span dir="rtl">אבל, לעלות בשביל להרגיז את המוסלמים כבר מותר, כדי לבנות
את בית המקדש, אין ברירה אלא להשיג פרה אדומה...</span>

<span dir="rtl"><u>פרויקט חדש של מכון המקדש בירושלים: גידול פרה אדומה
בישראל.</u></span>

<span dir="rtl">לראשונה מזה אלפי שנים, צפויה בשבועות הקרובים פריצת דרך
בסוגיה שמעסיקה את העם היהודי זמן רב: מכון המקדש בירושלים החל בפרויקט
הפריית מבחנה, שבסופו, בפעם הראשונה מאז חורבן בית שני, תוכל להיוולד בדרום
הארץ פרה אדומה תמימה. הפרויקט קיבל את אישור משרד החקלאות</span>.  
<span dir="rtl">...</span>

<span dir="rtl">משלחת של מכון המקדש טסה מספר פעמים לארה"ב ואיתרה חוואים
ומדענים אמריקניים העוסקים בהפרייה של בעלי חיים. אנשי המכון רכשו מספר
עוברי פרה מוקפאים לאחר שעברו הפריה מביצית וזרע של פרות אדומות
מסוג</span> red angus. <span dir="rtl">במקביל איתרו אנשי מכון המקדש חווה
חקלאית בדרום הארץ המגדלת בקר לבשר אשר הסכימה לשתף פעולה עם הפרויקט
השאפתני ובחודשים הקרובים יחל תהליך השתלת העוברים הקפואים ברחמן של פרות
פונדקאיות שחורות</span>.  
<span dir="rtl">....</span>

<span dir="rtl">על פי התוכנית, מייד עם לידת הפרות האדומות הן יזכו
לטיפול</span> VIP <span dir="rtl">עד הגעתן לגיל שנתיים. הפרות האדומות
יגודלו במתחם מיוחד שיבנה עבורן בחווה, משגיחי כשרות ילוו את התהליך והפרות
ילוו על ידי מצלמות 24 שעות ביממה זאת בכדי לא לפסול אותן. בנוסף יזכו
הפרות לפיקוח ביולוגי ובריאותי, הקפדה על מזון עשיר, השגחה וטרינרית
ובדיקות רפואיות לאורך כל התהליך</span>.  
  
<span dir="rtl">הרב חיים רי'צמן, מנהל המחלקה הבינלאומית של המכון, סיפר
בהתרגשות על המיזם החדש: "הפרה האדומה היא הייסוד לכל ענייני הטהרה של עם
ישראל. לצערנו הרב, בגלל שאין לנו פרות אדומות כבר בערך 2,000 שנה, אין
טהרה בעם היהודי. אנחנו מאמינים מאוד במיזם החשוב הזה ומתרגשים מאוד לומר
שייתכן וכבר בשנה הבאה תיוולד פרה אדומה ראשונה העומדת בכל גדרי ההלכה
והאפר שלה יהיה זהה לאפר הפרה האדומה ששימש לטהרה בבית המקדש ובכך העם
היהודי יתקדם עוד צעד משמעותי אל עבר המקדש</span>".

<img src="media/image3.jpeg" style="width:7.70833in;height:4.05208in"
alt="הפרות האדומות שהובאו לישראל" />

<span dir="rtl"><u>ובאתר סרוגים:</u></span>

**<span dir="rtl">בדרך לגאולה: מדענים יוצרים פרה אדומה</span>**

<span dir="rtl">לראשונה מזה אלפי שנים צפויה בשבועות הקרובים פריצת דרך
בסוגיה שמעסיקה את העם היהודי אלפי שנים: מכון המקדש בירושלים החל בפרויקט
הפריית מבחנה שבסופו, בפעם הראשונה מאז חורבן בית שני, תוכל להיוולד בדרום
הארץ פרה אדומה תמימה</span>.

<span dir="rtl"><u>ומאוצר החכמה</u></span>

<span dir="rtl">....</span>

<span dir="rtl">לצורך שחיטת הפרה ושריפתה, מספרת זיו, נדרש כוהן מגיל 14
ומעלה הבקיא גם בשחיטה. כוהן נוסף נחוץ לאיסוף אפר הפרה. הכוהנים הללו
מוכרחים להיות נקיים ממום, ולשם וידוא העניין יעברו בדיקה מקיפה בידי מומחה
מטעם המכון. העדיפות היא לכוהנים שלא יצאו מעולם לחו"ל, ומכל מקום חובה
לוודא שנולדו בבית או בבית חולים שמחלקת היולדות שלו נפרדת ובטוחה מטומאת
מת</span>.  
<span dir="rtl">עוד מחפש המכון מסייעים להובלת הציוד הנדרש למקום השחיטה.
גם הם נדרשים להיות טהורים מטומאת מת, אך אין צורך שיהיו כוהנים דווקא.
במקרה הזה המנעד רחב, והמכון מחפש גברים ונשים, בני מצווה אבל גם ילדים
שטרם הגיעו לגיל מצוות</span>.  
<span dir="rtl">מי שיימצאו מתאימים לכך יתבקשו לחתום על טופס ויתור סודיות
כללי ורפואי</span>.  
<span dir="rtl">הצצה קטנה לשאלון</span>:  
“<span dir="rtl">התאמץ נא להיזכר: האם מלידתך ועד היום היית בבית קברות,
בית לוויות או מערת קבורה תחת קורת גג אחת עם מת או קבר</span>?  
<span dir="rtl">האם שהית אי פעם בחו"ל</span>?  
<span dir="rtl">בהיותך בחו"ל, האם ביקרת רק במקומות עירוניים ומרוצפים
באספלט וכדומה, או גם נגעת באדמה</span>?”  
<span dir="rtl">מי שרואה את עצמו או את ילדיו מתאימים לדרישות הללו מוזמן
לפנות לעינת זיו מ'מכון המקדש' בטלפון.</span>

<span dir="rtl">סיכום:</span>

<span dir="rtl">נושא זה הוא מרתק מבחינת התפתחות ההלכה מכישוף
לפוליטיקה.</span>

<span dir="rtl">לא ברור מהיכן ומדוע נכתב הקטע בספר במדבר, העוסק בנושא
פרה אדומה.</span>

<span dir="rtl">ברור שבימי בית שני היו מנהגי טהרה כלליים, ובעיקר בבית
המקדש.</span>

<span dir="rtl">ספק רק אם הטיהור בהר הבית נעשה בפועל על ידי אותם "מי
חטאת" מאפר פרה אדומה.</span>

<span dir="rtl">לאחר החורבן עוסקת המשנה בנושא בפרטי פרטים, כרגיל, ובו
בזמן מעידה על נדירות אגדתית.</span>

<span dir="rtl">במשך אלפיים שנה לא עסקו רבנים בנושא, מבחינת הלכה למעשה,
אלא רק כפלפול וכאגדה.</span>

<span dir="rtl">עם כיבוש הר הבית ב 1967 הפך הנושא לריאלי, כולל כל
האמצעים המודרניים לביצועו.</span>

<span dir="rtl">בעזרת ממשלה עתידה, ייתכן ונזכה סוף סוף, לבצע טקסי כישוף
מגיים, שבוצעו בעולם העתיק, לתפארת מדינת ישראל.</span>
