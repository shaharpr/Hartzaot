<span dir="rtl"><u>התפתחויות בהלכה – כוהנים.</u></span>

<u><span dir="rtl">ספר במדבר פרק יח</span></u>

<span dir="rtl">(כ) וַיֹּאמֶר יְהֹוָה אֶל אַהֲרֹן בְּאַרְצָם לֹא תִנְחָל וְחֵלֶק לֹא יִהְיֶה לְךָ
בְּתוֹכָם אֲנִי חֶלְקְךָ וְנַחֲלָתְךָ בְּתוֹךְ בְּנֵי יִשְׂרָאֵל:</span>

<span dir="rtl">על פי התורה, הכוהנים "שייכים" לה', ולכן אין להם נחלה
בתוך ישראל. הם המתווכים בין האל ובין העם, נציגיו עלי אדמות, וממילא הם גם
מתפרנסים מכך.</span>

<span dir="rtl">כל ספר "ויקרא" מלבד פרק י"ט או חלקו, עוסק בענייני פולחן,
ולכן נקרא "תורת כוהנים". אבל גם בספר "שמות" "במדבר" ו"דברים" מקומם לא
נפקד. מבחינה מסוימת הפולחן הוא עיקר מצוות התורה.</span>

<span dir="rtl">עובדה זו מתעמעמת לאחר החורבן.</span>

<span dir="rtl">מיהם הכוהנים?</span>

<span dir="rtl">על פי מסורת התורה, הכוהנים כולם, הם צאצאי אהרון, אחי
משה, כאשר הכהונה עוברת בתורשה דרך האב.</span>

<span dir="rtl">כיצד מתפרנס הכוהן?</span>

<u><span dir="rtl">ספר במדבר פרק יח</span></u>

<span dir="rtl">(כד) כִּי אֶת מַעְשַׂר בְּנֵי יִשְׂרָאֵל אֲשֶׁר יָרִימוּ לַיהֹוָה תְּרוּמָה נָתַתִּי
לַלְוִיִּם לְנַחֲלָה עַל כֵּן אָמַרְתִּי לָהֶם בְּתוֹךְ בְּנֵי יִשְׂרָאֵל לֹא יִנְחֲלוּ נַחֲלָה</span>:

<span dir="rtl">(כה) וַיְדַבֵּר יְהֹוָה אֶל משֶׁה לֵּאמֹר</span>:

<span dir="rtl">(כו) וְאֶל הַלְוִיִּם תְּדַבֵּר וְאָמַרְתָּ אֲלֵהֶם כִּי תִקְחוּ מֵאֵת בְּנֵי יִשְׂרָאֵל אֶת
הַמַּעֲשֵׂר אֲשֶׁר נָתַתִּי לָכֶם מֵאִתָּם בְּנַחֲלַתְכֶם וַהֲרֵמֹתֶם מִמֶּנּוּ תְּרוּמַת יְהֹוָה מַעֲשֵׂר מִן
הַמַּעֲשֵׂר</span>:

<span dir="rtl">(כז) וְנֶחְשַׁב לָכֶם תְּרוּמַתְכֶם כַּדָּגָן מִן הַגֹּרֶן וְכַמְלֵאָה מִן
הַיָּקֶב</span>:

<span dir="rtl">(כח) כֵּן תָּרִימוּ גַם אַתֶּם תְּרוּמַת יְהֹוָה מִכֹּל מַעְשְׂרֹתֵיכֶם אֲשֶׁר תִּקְחוּ
מֵאֵת בְּנֵי יִשְׂרָאֵל וּנְתַתֶּם מִמֶּנּוּ אֶת תְּרוּמַת יְהֹוָה לְאַהֲרֹן הַכֹּהֵן:</span>

<span dir="rtl">קודם כל, ממס קבוע. מעשר מכל העם ללוויים, ומעשר מן המעשר
לכוהנים.</span>

<span dir="rtl">ספק אם המעשר בוצע למעשה. אך ניסיון לבצעו מוזכר בספר
נחמיה.</span>

<u><span dir="rtl">ספר נחמיה פרק יג</span></u>

<span dir="rtl">(יא) וָאָרִיבָה אֶת הַסְּגָנִים וָאֹמְרָה מַדּוּעַ נֶעֱזַב בֵּית הָאֱלֹהִים וָאֶקְבְּצֵם
וָאַעֲמִדֵם עַל עָמְדָם</span>:

<span dir="rtl">(יב) וְכָל יְהוּדָה הֵבִיאוּ מַעְשַׂר הַדָּגָן וְהַתִּירוֹשׁ וְהַיִּצְהָר
לָאוֹצָרוֹת</span>:

<span dir="rtl">(יג) וָאוֹצְרָה עַל אוֹצָרוֹת שֶׁלֶמְיָה הַכֹּהֵן וְצָדוֹק הַסּוֹפֵר וּפְדָיָה מִן
הַלְוִיִּם וְעַל יָדָם חָנָן בֶּן זַכּוּר בֶּן מַתַּנְיָה כִּי נֶאֱמָנִים נֶחְשָׁבוּ וַעֲלֵיהֶם לַחֲלֹק
לַאֲחֵיהֶם.</span>

<span dir="rtl">ויש פרנסות נוספות המוזכרות בתורה.</span>

<u><span dir="rtl">ספר ויקרא פרק כג</span></u>

<span dir="rtl">(י) דַּבֵּר אֶל בְּנֵי יִשְׂרָאֵל וְאָמַרְתָּ אֲלֵהֶם כִּי תָבֹאוּ אֶל הָאָרֶץ אֲשֶׁר אֲנִי
נֹתֵן לָכֶם וּקְצַרְתֶּם אֶת קְצִירָהּ וַהֲבֵאתֶם אֶת עֹמֶר רֵאשִׁית קְצִירְכֶם אֶל הַכֹּהֵן:</span>

<u><span dir="rtl">ספר ויקרא פרק ז</span></u>

<span dir="rtl">(ח) וְהַכֹּהֵן הַמַּקְרִיב אֶת עֹלַת אִישׁ עוֹר הָעֹלָה אֲשֶׁר הִקְרִיב לַכֹּהֵן לוֹ
יִהְיֶה</span>:

<span dir="rtl">(ט) וְכָל מִנְחָה אֲשֶׁר תֵּאָפֶה בַּתַּנּוּר וְכָל נַעֲשָׂה בַמַּרְחֶשֶׁת וְעַל מַחֲבַת
לַכֹּהֵן הַמַּקְרִיב אֹתָהּ לוֹ תִהְיֶה</span>:

<span dir="rtl">(י) וְכָל מִנְחָה בְלוּלָה בַשֶּׁמֶן וַחֲרֵבָה לְכָל בְּנֵי אַהֲרֹן תִּהְיֶה אִישׁ
כְּאָחִיו:</span>

<u><span dir="rtl">ספר מלכים ב פרק יב</span> <span dir="rtl">(כפרת
עוונות)</span></u>

<span dir="rtl">(יז) כֶּסֶף אָשָׁם וְכֶסֶף חַטָּאוֹת לֹא יוּבָא בֵּית יְהֹוָה **לַכֹּהֲנִים
יִהְיוּ**:</span>

<u><span dir="rtl">ספר דברים פרק יח</span></u>

<span dir="rtl">(א) לֹא יִהְיֶה לַכֹּהֲנִים הַלְוִיִּם כָּל שֵׁבֶט לֵוִי חֵלֶק וְנַחֲלָה עִם יִשְׂרָאֵל
אִשֵּׁי יְהֹוָה וְנַחֲלָתוֹ יֹאכֵלוּן</span>:

<span dir="rtl">(ב) וְנַחֲלָה לֹא יִהְיֶה לּוֹ בְּקֶרֶב אֶחָיו יְהֹוָה הוּא נַחֲלָתוֹ כַּאֲשֶׁר דִּבֶּר
לוֹ</span>:

<span dir="rtl">(ג) וְזֶה יִהְיֶה מִשְׁפַּט הַכֹּהֲנִים מֵאֵת הָעָם מֵאֵת זֹבְחֵי הַזֶּבַח אִם שׁוֹר אִם
שֶׂה וְנָתַן לַכֹּהֵן הַזְּרֹעַ וְהַלְּחָיַיִם וְהַקֵּבָה</span>:

<span dir="rtl">(ד) רֵאשִׁית דְּגָנְךָ תִּירשְׁךָ וְיִצְהָרֶךָ וְרֵאשִׁית גֵּז צֹאנְךָ תִּתֶּן
לוֹ:</span>

<span dir="rtl">לכאורה, אפשר לראות את המנהג שהכוהן לקוח לעצמו חלק
מהקורבן (המיועד לאלוהים, או למשפחה המקריבה עצמה), גם בספר שמואל. והקטע
עוסק כבר כאן, בשחיתות הכוהנים.</span>

<u><span dir="rtl">ספר שמואל א פרק ב</span></u>

<span dir="rtl">(יג) וּמִשְׁפַּט הַכֹּהֲנִים אֶת הָעָם כָּל אִישׁ זֹבֵחַ זֶבַח וּבָא נַעַר הַכֹּהֵן
כְּבַשֵּׁל הַבָּשָׂר וְהַמַּזְלֵג שְׁלשׁ הַשִּׁנַּיִם בְּיָדוֹ</span>:

<span dir="rtl">(יד) וְהִכָּה בַכִּיּוֹר אוֹ בַדּוּד אוֹ בַקַּלַּחַת אוֹ בַפָּרוּר כֹּל אֲשֶׁר יַעֲלֶה
הַמַּזְלֵג יִקַּח הַכֹּהֵן בּוֹ כָּכָה יַעֲשׂוּ לְכָל יִשְׂרָאֵל הַבָּאִים שָׁם בְּשִׁלֹה</span>:

<span dir="rtl">עד כאן המנהג, כנראה שאינו כתוב בתורה, ומכאן והלאה
השחיתות והאלימות.</span>

<span dir="rtl">(טו) גַּם בְּטֶרֶם יַקְטִרוּן אֶת הַחֵלֶב וּבָא נַעַר הַכֹּהֵן וְאָמַר לָאִישׁ הַזֹּבֵחַ
תְּנָה בָשָׂר לִצְלוֹת לַכֹּהֵן וְלֹא יִקַּח מִמְּךָ בָּשָׂר מְבֻשָּׁל כִּי אִם חָי</span>:

<span dir="rtl">(טז) וַיֹּאמֶר אֵלָיו הָאִישׁ קַטֵּר יַקְטִירוּן כַּיּוֹם הַחֵלֶב וְקַח לְךָ כַּאֲשֶׁר
תְּאַוֶּה נַפְשֶׁךָ וְאָמַר לא כִּי עַתָּה תִתֵּן וְאִם לֹא לָקַחְתִּי בְחָזְקָה:</span>

<span dir="rtl">ספר דברי הימים מתאר את המצב האידיאלי, שלדעתו, התקיים
בתקופת חזקיהו.</span>

<u><span dir="rtl">ספר דברי הימים ב פרק לא</span></u>

<span dir="rtl">(ד) וַיֹּאמֶר לָעָם לְיוֹשְׁבֵי יְרוּשָׁלִַם לָתֵת מְנָת הַכֹּהֲנִים וְהַלְוִיִּם לְמַעַן
יֶחֶזְקוּ בְּתוֹרַת יְהֹוָה</span>:

<span dir="rtl">(ה) וְכִפְרֹץ הַדָּבָר הִרְבּוּ בְנֵי יִשְׂרָאֵל רֵאשִׁית דָּגָן תִּירוֹשׁ וְיִצְהָר וּדְבַשׁ
וְכֹל תְּבוּאַת שָׂדֶה וּמַעְשַׂר הַכֹּל לָרֹב הֵבִיאוּ</span>:

<span dir="rtl">(ו) וּבְנֵי יִשְׂרָאֵל וִיהוּדָה הַיּוֹשְׁבִים בְּעָרֵי יְהוּדָה גַּם הֵם מַעְשַׂר בָּקָר
וָצֹאן וּמַעְשַׂר קָדָשִׁים הַמְקֻדָּשִׁים לַיהֹוָה אֱלֹהֵיהֶם הֵבִיאוּ וַיִּתְּנוּ עֲרֵמוֹת עֲרֵמוֹת</span>:

<span dir="rtl">(ז) בַּחֹדֶשׁ הַשְּׁלִשִׁי הֵחֵלּוּ הָעֲרֵמוֹת לִיסּוֹד וּבַחֹדֶשׁ הַשְּׁבִיעִי
כִּלּוּ</span>:

<span dir="rtl">(ח) וַיָּבֹאוּ יְחִזְקִיָּהוּ וְהַשָּׂרִים וַיִּרְאוּ אֶת הָעֲרֵמוֹת וַיְבָרְכוּ אֶת יְהֹוָה
וְאֵת עַמּוֹ יִשְׂרָאֵל:</span>

<span dir="rtl">אבל, צריך לזכור, ש"דברי הימים" נכתב בימי הבית השני, מאות
שנים אחרי תקופת חזקיהו, ואילו בספר "מלכים" שנכתב קודם, הקטע הזה לא
קיים.</span>

<span dir="rtl">ומה תפקידיו של הכוהן?</span>

<span dir="rtl">קודם כל, הפולחן בבית המקדש, שרווי כולו דם, דם
הקורבנות.</span>

<span dir="rtl">למשל,</span>

<u><span dir="rtl">ספר ויקרא פרק ד</span></u>

<span dir="rtl">(כד) וְסָמַךְ יָדוֹ עַל רֹאשׁ הַשָּׂעִיר וְשָׁחַט אֹתוֹ בִּמְקוֹם אֲשֶׁר יִשְׁחַט אֶת
הָעֹלָה לִפְנֵי יְהֹוָה חַטָּאת הוּא</span>:

<span dir="rtl">(כה) וְלָקַח הַכֹּהֵן מִדַּם הַחַטָּאת בְּאֶצְבָּעוֹ וְנָתַן עַל קַרְנֹת מִזְבַּח הָעֹלָה
וְאֶת דָּמוֹ יִשְׁפֹּךְ אֶל יְסוֹד מִזְבַּח הָעֹלָה</span>:

<span dir="rtl">(כו) וְאֶת כָּל חֶלְבּוֹ יַקְטִיר הַמִּזְבֵּחָה כְּחֵלֶב זֶבַח הַשְּׁלָמִים וְכִפֶּר עָלָיו
הַכֹּהֵן מֵחַטָּאתוֹ וְנִסְלַח לוֹ:</span>

<span dir="rtl">אבל גם איבחון צרעת, שבעבר הייתה שייכת יותר לשאלת "טומאה
וטהרה" מאשר לשאלה רפואית.</span>

<u><span dir="rtl">ספר ויקרא פרק יג</span></u>

<span dir="rtl">(ב) אָדָם כִּי יִהְיֶה בְעוֹר בְּשָׂרוֹ שְׂאֵת אוֹ סַפַּחַת אוֹ בַהֶרֶת וְהָיָה בְעוֹר
בְּשָׂרוֹ לְנֶגַע צָרָעַת וְהוּבָא אֶל אַהֲרֹן הַכֹּהֵן אוֹ אֶל אַחַד מִבָּנָיו הַכֹּהֲנִים</span>:

<span dir="rtl">(ג) וְרָאָה הַכֹּהֵן אֶת הַנֶּגַע בְּעוֹר הַבָּשָׂר וְשֵׂעָר בַּנֶּגַע הָפַךְ לָבָן וּמַרְאֵה
הַנֶּגַע עָמֹק מֵעוֹר בְּשָׂרוֹ נֶגַע צָרַעַת הוּא וְרָאָהוּ הַכֹּהֵן וְטִמֵּא אֹתוֹ:</span>

<span dir="rtl">ובתקופה מסוימת, כנראה, הכוהן השתייך להנהגה הרוחנית,
והמשפטית:</span>

<u><span dir="rtl">ספר דברים פרק יז</span></u>

<span dir="rtl">(ט) וּבָאתָ אֶל הַכֹּהֲנִים הַלְוִיִּם וְאֶל הַשֹּׁפֵט אֲשֶׁר יִהְיֶה בַּיָּמִים הָהֵם
וְדָרַשְׁתָּ וְהִגִּידוּ לְךָ אֵת דְּבַר הַמִּשְׁפָּט</span>:

<span dir="rtl">(י) וְעָשִׂיתָ עַל פִּי הַדָּבָר אֲשֶׁר יַגִּידוּ לְךָ מִן הַמָּקוֹם הַהוּא אֲשֶׁר יִבְחַר
יְהֹוָה וְשָׁמַרְתָּ לַעֲשׂוֹת כְּכֹל אֲשֶׁר יוֹרוּךָ</span>:

<span dir="rtl">(יא) עַל פִּי הַתּוֹרָה אֲשֶׁר יוֹרוּךָ וְעַל הַמִּשְׁפָּט אֲשֶׁר יֹאמְרוּ לְךָ תַּעֲשֶׂה
לֹא תָסוּר מִן הַדָּבָר אֲשֶׁר יַגִּידוּ לְךָ יָמִין וּשְׂמֹאל</span>:

<span dir="rtl">(יב) וְהָאִישׁ אֲשֶׁר יַעֲשֶׂה בְזָדוֹן לְבִלְתִּי שְׁמֹעַ אֶל הַכֹּהֵן הָעֹמֵד לְשָׁרֶת שָׁם
אֶת יְהֹוָה אֱלֹהֶיךָ אוֹ אֶל הַשֹּׁפֵט וּמֵת הָאִישׁ הַהוּא וּבִעַרְתָּ הָרָע מִיִּשְׂרָאֵל:</span>

<span dir="rtl">ואפילו, עידוד לפני קרב. דבר שהיום כמה רבנים, או מפקדים
דתיים בצה"ל, מנסים לבצע במקומו.</span>

<u><span dir="rtl">ספר דברים פרק כ</span></u>

<span dir="rtl">(ב) וְהָיָה כְּקָרָבְכֶם אֶל הַמִּלְחָמָה וְנִגַּשׁ הַכֹּהֵן וְדִבֶּר אֶל הָעָם</span>:

<span dir="rtl">(ג) וְאָמַר אֲלֵהֶם שְׁמַע יִשְׂרָאֵל אַתֶּם קְרֵבִים הַיּוֹם לַמִּלְחָמָה עַל אֹיְבֵיכֶם
אַל יֵרַךְ לְבַבְכֶם אַל תִּירְאוּ וְאַל תַּחְפְּזוּ וְאַל תַּעַרְצוּ מִפְּנֵיהֶם</span>:

<span dir="rtl">(ד) כִּי יְהֹוָה אֱלֹהֵיכֶם הַהֹלֵךְ עִמָּכֶם לְהִלָּחֵם לָכֶם עִם אֹיְבֵיכֶם לְהוֹשִׁיעַ
אֶתְכֶם:</span>

<span dir="rtl">בימי בית שני יש כבר יותר עדויות היסטוריות, ולא רק הצהרת
כוונות כמו בספרי התנ"ך.</span>

<span dir="rtl">בדרך כלל, בגלל מרכזיות בית המקדש בפולחן הדתי, מעמד
הכוהנים, ובעיקר הכוהנים הגדולים, הופך להיות מעמד עם הרבה כוח פוליטי
וכלכלי. לא פעם השחיתות משתוללת.</span>

<span dir="rtl"><u>סדרת כתבות על הכהונה בימי הבית השני נמצאת באתר
"הכהונה כפי שלא הכרתם" מאת ד"ר יחיעם שורק, בעשרים ושישה
פרקים.</u></span>

<https://madrichtiulim.blogspot.com/2010/08/blog-post_10.html>

<span dir="rtl"><u>והתמונה שהוא נותן בהקדמתו:</u></span>

<span dir="rtl">במהלך ימי הבית הראשון היתה הכהונה לא אחרת מאשר תפקיד
משני, תלוי במלוכה, מעין פונקציה פקידותית, ומקור המהלך היה תכנון בניית
בית המקדש על ידי המלך דויד והקמתו הלכה למעשה בימי המלך שלמה. הפונקציות
הפולחניות דרשו מערכת מורכבת ומנגנון מסועף של בעלי תפקידים, קרי הכוהנים
והלויים, ממש כמו כל מערכת אחרת, כלכלית או צבאית, וזו היתה המערכת
הכהונתית שבראשה עמד הכוהן הגדול, או כפי שנקרא בשם כהן הראש, והוא, כאמור
היה כפוף במישרין למלך</span>.

<span dir="rtl">......</span>

<span dir="rtl">סיטואציה זה פסקה מלהתקיים עם חורבן בית ראשון, שאו-אז
נעלמו/נאלמו המלוכה מזה והכהונה מזה, ומאז ראשית הבית השני, על יסוד יוזמת
שבי ציון מזה ופרגמטיזם פרסי-מלוכני מזה, פינתה המלוכה היהודאית את מקומה
לטובת הכהונה, שהחלה מני אז, אט-אט ובהדרגה, לתפוס מעין מעמד
מלוכני</span>.

<span dir="rtl">מרד המקבים שפרץ ב-167 לפנה”ס נשא בגאון את דגל המרדנות
הפנימית במשפחת הכהונה הגדולה, כשבית צדוק נאלץ לפנות מקום למשמר יהויריב,
זה שהוביל מתתיהו ממודיעים. בניו היו לכוהנים גדולים, ראשית ממניע ירושתי
ועבור למינוף המעמד האישי, עד אשר שמעון, אחרון הבנים, היה כוהן גדול וכמעט
מלך. בניו ונכדיו מילאו במקביל את התפקיד הפולחני והמלוכני</span>.

<span dir="rtl">עם המעבר משלטון הלניסטי וחשמונאי לרומאי חזרה המציאות
לקדמותה – נעלמה המלוכה והכהונה התחזקה, אלא שהאחרונה ידעה מעין שקיעה
הדרגתית, משך עשרות שנים, החל מתקופת כהונתו של המלך הורדוס וכלה באווירה
של חמישים שנות הנציבות שקדמו לפרוץ המרד הגדול</span>.

<span dir="rtl">חורבן הבית השני טלטל היטב את כל המערכות. אמנם לא היתה
מלוכה שנעלמה, אלא שתחתיה התחזקה הנשיאות של בית הלל והפשרת יחסיה עם
הרומאים העניקה לה עוצמה לא מבוטלת. מציאות זו התבטאה בדחיקת מעמד הכהונה
על ידי הנשיאות</span>.

<span dir="rtl">ניסיון אחרון להשיב עטרה ליושנה, ואולי אף כמנוף אישי
מסויים, התמצה במרידתו של בן כוסבה. הלה ביקש להחיות את הרשות הכהונתית
כבסיס לכינון מחודש של בית המקדש והעצמת כוחו כמנהיג</span>.

<span dir="rtl">דיכוי המרד והתחזקות מחודשת של מעמד החכמים הנחיתו מכה
אנושה על הכהונה, שמאז לא התאוששה.</span>

<span dir="rtl">השחיתות במערכת זו התבטאה בקניית משרות מהשלטון (חוץ מאשר
בתקופת החשמונאים זה היה שלטון זר), ובמאבקים, אלימים לפעמים, על המעמד
הכלכלי.</span>

<span dir="rtl">לפני מרד החשמונאים, מינה השלטון היווני הסילווקי את הכוהן
הגדול, לפי מידת התיוונותו.</span>

<span dir="rtl">אחרי המרד, בני בית חשמונאי מינו את עצמם.</span>

<span dir="rtl">אחר כך הורדוס מינה כוהנים גדולים מסיבות שונות, ולבסוף
הרומאים, ובתקופת המרד הקנאים.</span>

<span dir="rtl">אפילו בחפירות ארכיאולוגיות בירושלים, האיזור העשיר ביותר
היה, קרוב לוודאי, מגורי הכוהנים.</span>

<span dir="rtl">והנה מה שמעידה התוספתא, שנכתבת שני דורות אחרי החורבן,
כזיכרון רע:</span>

<u><span dir="rtl">תוספתא מסכת מנחות פרק יג</span></u>

<span dir="rtl">על אלו ועל כיוצא בהן ועל דומה להן ועל העושין כמעשיהן,
היה אבא שאול בן בטנית ואבא יוסי בן יוחנן איש ירושלים אומר: אוי לי מבית
ביתוס אוי לי מאלתן, אוי לי מבית קתרוס אוי לי מקלמוסן, אוי לי מבית אלחנן
אוי לי מבית לחישתן, אוי לי מבית אלישע אוי לי מקולמוסן, אוי לי מבית
ישמעאל בן פאבי שהם כהנים גדולים, ובניהם גזברים וחתניהן אמרכלין ועבדיהן
באין וחובטין עלינו במקלות.</span>

<span dir="rtl">קללות, רכילות, השמצות כתובות, אלימות, נפוטיזם.</span>

<span dir="rtl">כמו שהוזכר לעיל, מסוף ימי הבית השני, ואולי עוד קודם,
מתפתח מעמד "החכמים" ומתחרה בפופולריות שלו עם מעמד הכוהנים.</span>

<span dir="rtl">"החכמים", כלומר, הפרושים, כלומר, חז"ל, מכירים מצד אחד
בכוהן כעילית בעם ישראל ומצד שני לא כל כך...</span>

<span dir="rtl">הנה פסוקים שמביעים את התפיסה המהפכנית של חז"ל:</span>

<u><span dir="rtl">משנה מסכת הוריות פרק ג</span></u>

<span dir="rtl">(ח) כֹּהֵן קוֹדֵם לְלֵוִי, לֵוִי לְיִשְׂרָאֵל, יִשְׂרָאֵל לְמַמְזֵר, וּמַמְזֵר לְנָתִין,
וְנָתִין לְגֵר, וְגֵר לְעֶבֶד מְשֻׁחְרָר. אֵימָתַי, בִּזְמַן שֶׁכֻּלָּן שָׁוִין. אֲבָל אִם הָיָה מַמְזֵר תַּלְמִיד
חָכָם וְכֹהֵן גָּדוֹל עַם הָאָרֶץ, מַמְזֵר תַּלְמִיד חָכָם קוֹדֵם לְכֹהֵן גָּדוֹל עַם הָאָרֶץ:</span>

<span dir="rtl">הפסוקים עוסקים כנראה, בפדיון שבויים. את מי לפדות קודם
(נושא בוער מאז ועד היום ממש).</span>

<span dir="rtl">אבל נוכל להבין מכאן כמה דברים על תפיסתם של חז"ל.</span>

<span dir="rtl">קודם כל התפיסה הלא שוויונית, הממיינת אנשים לפי מעמדות,
והמעמדות לפי מוצא, ואין אפשרות למוביליות.</span>

<span dir="rtl">שנית, כוהן גדול יכול להיות עם הארץ...</span>

<span dir="rtl">ושלישית, אחרי הכל, תלמיד חכם פורץ את המסגרות המעמדיות,
ויוצר מעמד חדש שאינו תלוי מוצא אלא תלוי בכשרון ובלימוד.</span>

<span dir="rtl">צריך לשים לב ששתי הגישות הסותרות חלקית, משמשות ביהדות
הדתית עד היום.</span>

<span dir="rtl">מצד אחד גזענות מסוגים שונים, דגש על ייחוס אבות, שנאת
הגוי, אפליית האישה, ומצד שני הערצת רבנים שחלקם מגיעים גם משכבות נמוכות
ביותר, חוזרים בתשובה, ואפילו גרים.</span>

<span dir="rtl">ומעניין, שאחרי הכל, להיות כוהן זו גאווה בסוף ימי הבית
השני, ואפילו עד היום...</span>

<span dir="rtl"><u>וכך כותב יוסף בן מתתיהו בספרו האוטוביוגרפי "חיי
יוסף", וכן בספרו "נגד אפיון":</u></span>

<span dir="rtl">אני, לא בן-בלי-שם הנני, כי אם צאצא משפחת כוהנים עתיקה
(בספרו “נגד אפיון” א' ז' מבליט יוסף בן מתתיהו את ייחוסם של הכוהנים בזו
הלשון: “מימות עולם שמו אבותינו לב לבל יתערב גזע הכוהנים באחרים, רק ישאר
בטהרתו”) שונה הוא מוצאו של מעמד האצילים אצל עמים שונים, ואצלנו נחשב
לאציל מי שמוצאו מזרע כוהנים. אולם משפחתי איננה ממוצא כוהנים פשוטים, אלא
מהמשמר הראשון של עשרים וארבעה משמרות הכוהנים – החשוב אצלנו מאוד ומן
המשפחה המיוחסת ביותר אשר במשמר הזה (משמר יהויריב).</span>

<span dir="rtl">בקהילה היהודית מאז החורבן, ועד היום, אלפיים שנה, אין
לכוהן תפקיד.</span>

<span dir="rtl">התפקידים הם לרב, לפרנס, לשוחט, לגבאי, למלמד התינוקות,
לקברן, ועוד. לא לכוהן.</span>

<span dir="rtl">מה נשאר?</span>

<span dir="rtl">כמה מנהגים, וכמה צרות....</span>

<span dir="rtl">שני טקסים לפחות, נשמרים במנהג גם היום:</span>

<span dir="rtl">פדיון הבן, הוא כנראה שריד מתקופה פגאנית של הקרבת הבן
הבכור לאל.</span>

<u><span dir="rtl">ספר במדבר פרק יח</span></u>

<span dir="rtl">(טו) כָּל פֶּטֶר רֶחֶם לְכָל בָּשָׂר אֲשֶׁר יַקְרִיבוּ לַיהֹוָה בָּאָדָם וּבַבְּהֵמָה
יִהְיֶה לָּךְ אַךְ פָּדֹה תִפְדֶּה אֵת בְּכוֹר הָאָדָם וְאֵת בְּכוֹר הַבְּהֵמָה הַטְּמֵאָה תִּפְדֶּה</span>:

<span dir="rtl">(טז) וּפְדוּיָו מִבֶּן חֹדֶשׁ תִּפְדֶּה בְּעֶרְכְּךָ כֶּסֶף חֲמֵשֶׁת שְׁקָלִים בְּשֶׁקֶל הַקֹּדֶשׁ
עֶשְׂרִים גֵּרָה הוּא:</span>

<span dir="rtl">כרגיל, תלי תילים של הלכות, פלפול, והתחבטויות בעבר
ובהווה, קשורים בפדיון הבן.</span>

<span dir="rtl">לענייננו חשוב שהמנהג קיים עד היום, ולכוהן יש תפקיד, לשמש
בטקס, כמייצג את האל.</span>

<span dir="rtl"><u>מהויקיפדיה</u></span>

<span dir="rtl">האב אומר</span>: ”<span dir="rtl">אִשְׁתִּי הַיִשְׂרְאֵלִית יָלְדָה לִי
בֵּן זֶה הַבְּכוֹר. זֶה בְּנִי בְּכוֹרִי וְהוּא פֶּטֶר רֶחֶם לְאִמוֹ הַיִשְׂרְאֵלִית, וְהַקָדוֹשׁ בָּרוּךְ הוּא
צִוָה לִפְדוֹתוֹ. שֶׁנֶאֱמַר: 'וּפְדוּיָו מִבֶּן חֹדֶשׁ תִּפְדֶּה בְּעֶרְכְּךָ כֶּסֶף חֲמֵשֶׁת שְׁקָלִים בְּשֶׁקֶל הַקֹּדֶשׁ,
עֶשְׂרִים גֵּרָה הוּא</span>.<span dir="rtl">'</span> <span dir="rtl">וְנֶאֱמַר:
'קַדֶשׁ לִי כָל בְּכוֹר פֶּטֶר כָּל רֶחֶם בִּבְנֵי יִשְׂרָאֵל בָּאָדָם וּבַבְּהֵמָה לִי הוּא.</span>”

<span dir="rtl">הכהן שואל את האב</span>:

<span dir="rtl">מַה בָעִית טְפֵי, לִיתֵּן לִי בִּנְךָ בְּכוֹרֶךָ שֶׁהוּא פֶּטֶר רֶחֶם לְאִמוֹ אוֹ בָעִית
לִפְדוֹתוֹ בְּעַד חָמֵשׁ סְלָעִים כְּדִמְחַיַיבְתּ מִדְאוֹרַיְיתָ?</span>

 <span dir="rtl">תרגום מארמית: במה אתה חפץ יותר, לתת לי את בנך בכורך
שהוא פטר רחם לאימו או רצונך לפדותו בעד חמש סלעים כפי חיובך
מהתורה</span>?

<span dir="rtl">האב משיב לכהן</span>: ”<span dir="rtl">חָפֵץ אֲנִי לִפְדוֹת אֶת
בְּנִי וְהֵילָךְ דְמֵי פִדְיוֹנוֹ כְּדִמְחַיַיבְתִּי מִדְאוֹרַיְיתָא</span>.”

<span dir="rtl">האב נותן לכהן את כסף הפדיון, ולוקח את בנו, הכוהן מברך את
הילד בברכת כוהנים.</span>

<span dir="rtl">וכמובן, שינוי כזה או אחר לפי העדה. ומפני שאין וודאות
היום אם באמת הכוהן הוא כוהן, הוא מחזיר את הכסף (אני לא יודע אם בכל
מקרה...)</span>

<span dir="rtl">אגב, צריך לפדות גם את בכור החמור... אבל טקס זה נדיר
היום.</span>

<span dir="rtl">תפקיד נוסף של "כוהנים" הוא בבתי הכנסת.</span>

<span dir="rtl">לאחר תפילת שחרית, ובעוד זמנים (בהתאם לעדה), מתקיימת ברכת
כוהנים, ומוזמן כוהן מהקהל, או כוהן שידוע מראש לברך:</span>

<span dir="rtl">"יברכך ה' וישמרך, יאר ה' פניו אליך ויחונך, ישא ה' פניו
אליך וישם לך שלום".</span>

<span dir="rtl">הברכה מכונה גם "נשיאת כפיים" מפני שהכוהן פורש את ידיו
קדימה בגובה הכתפיים עם אצבעות פרושות.</span>

<span dir="rtl">ציור של "נשיאת כפיים" על מצבות, מקובל במשך מאות שנים,
לציין שהנפטר היה כוהן.</span>

<img src="יט. התפתחויות בהלכה - כוהנים/media/image1.jpeg"
style="width:7.3125in;height:5.50179in"
alt="תמונה שמכילה טקסט, בחוץ, לוויה, בית קברות התיאור נוצר באופן אוטומטי" />

<span dir="rtl">במאות השנים האחרונות קיימת מחלוקת בין החכמים, אם הכוהנים
הם "וודאי" או "ספק", ומכך נגזרות זכויותיהם. וכרגיל זכויותיהם בספק, אבל
צרותיהם בוודאי.</span>

<span dir="rtl">בנושא זה דן מאמר "כהנים ולווים בזמן הזה" באנציקלופדיה
יהודית באתר "מכללת הרצוג".</span>

<https://www.daat.ac.il/encyclopedia/value.asp?id1=3965>

<span dir="rtl">אבל, על דבר אחד לא מוותרים הרבנים, והרבנות הראשית
בפרט.</span>

<span dir="rtl"><u>על המגבלות החלות על כוהנים.</u></span>

<u><span dir="rtl">ספר ויקרא פרק כא</span></u>

<span dir="rtl">(א) וַיֹּאמֶר יְהֹוָה אֶל משֶׁה אֱמֹר אֶל הַכֹּהֲנִים בְּנֵי אַהֲרֹן וְאָמַרְתָּ אֲלֵהֶם
לְנֶפֶשׁ לֹא יִטַּמָּא בְּעַמָּיו</span>:

<span dir="rtl">(ב) כִּי אִם לִשְׁאֵרוֹ הַקָּרֹב אֵלָיו לְאִמּוֹ וּלְאָבִיו וְלִבְנוֹ וּלְבִתּוֹ
וּלְאָחִיו</span>:

<span dir="rtl">......</span>

<span dir="rtl">(ו) קְדשִׁים יִהְיוּ לֵאלֹהֵיהֶם וְלֹא יְחַלְּלוּ שֵׁם אֱלֹהֵיהֶם כִּי אֶת אִשֵּׁי
יְהֹוָה לֶחֶם אֱלֹהֵיהֶם הֵם מַקְרִיבִם וְהָיוּ קֹדֶשׁ</span>:

<span dir="rtl">(ז) אִשָּׁה זֹנָה וַחֲלָלָה לֹא יִקָּחוּ וְאִשָּׁה גְּרוּשָׁה מֵאִישָׁהּ לֹא יִקָּחוּ כִּי
קָדשׁ הוּא לֵאלֹהָיו:</span>

<span dir="rtl">לנפש לא יטמא – לא יטמא מהמת, לא יתקרב למת, אלא אם כן הוא
מבני משפחתו הגרעינית.</span>

<span dir="rtl">חללה היא מי שנולדה לכוהן ולאשה שאסור לו לקחת. הפכה מקודש
לחולין, ואינה כשרה להינשא לכוהן. הגדרת אשה זונה, היא לא כמקובל בשפה
היום, אבל לא בדקתי את פירושה המדויק.</span>

<span dir="rtl">מלבד איסור כניסת "כוהן" לבית קברות, הבעיות הגדולות היום
הן בעיות נישואין כדת משה וישראל.</span>

<span dir="rtl">מיהו הכוהן היום?</span>

<span dir="rtl">כל מי ששם משפחתו: כוהן, כ"ץ, אזולאי, ועוד ועוד ועוד. ואם
אדם טוען שאינו כוהן, **חובת ההוכחה עליו (!).**</span>

<span dir="rtl">אי אפשר להימלט.</span>

<span dir="rtl">הנה שאלה.</span>

<span dir="rtl"><u>דין – בית ההוראה המרכזי לדיינות.</u></span>

<span dir="rtl">כהן שהתחתן עם אלמנה, והתגרש לאחר שנה רוצה לחזור אליה
**האם יש מצב ויתור על כהונה** שיוכל לוותר על הכהונה כדי לחזור
לגרושתו</span>?

<u><span dir="rtl">תשובה</span>:</u>

<span dir="rtl">שלום רב</span>.

<span dir="rtl">**אין אפשרות של ויתור על כהונה,** אדם שהוא נולד ככהן
לעולם ישאר בכהונתו, כהונה זו מעלה ביהדות שאדם נולד איתה, ולא דבר שהוא
יכול לבחור לעשות או לא. יתרה מזו, כהן שנשא גרושה הרי שהוא חילל את
כהונהו, וילדיו חללים (אינם כהנים), בכל זאת הוא עצמו נשאר בכהונתו ואסור
לו להמשיך לחיות עם אותה גרושה.</span>

<span dir="rtl">לפעמים אנו פוגשים אנשים שחשבו שהינם כהנים, ולאחר בירור
יסודי התברר להם שהם אינם כהנים מכל סיבה שהיא, אבל זה לא הכוונה שהם ויתרו
על הכהונה, אלא הבירור הגיע לזה שמעולם הם לא נחשבו לכהנים, הן מהסיבה
שאינם מזרע הכהונה, והם מהסיבה שהם צאצאים של חללים.</span>

<span dir="rtl">(שוב, חלל, בנוסף למובן הידוע, הוא גם כוהן שקדושתו
חוללה).</span>

<span dir="rtl"><u> מתוך אתר "בית הלל, משיבת נפש – נשות תורה עונות
כהלכה"</u></span>

<span dir="rtl">נישואי גרושה עם כהן</span>

<u><span dir="rtl">תשובות מאת</span>: </u>[**<span dir="rtl">הרבנית רחל
לבמור</span>**](https://www.meshivat-nefesh.org.il/author/rlevmore/)

<span dir="rtl">שלום. יש לי חברה שעברה מסלול חיים הפכפך. נולדה וגדלה
בלונדון כחילונית ועלתה לארץ. היא התחתנה וילדה ילד ואחר כמה שנים התגרשה,
ועברה יחד עם הילד לגור בארץ אחרת. באותה ארץ התחברה לקהילה היהודית, בעיקר
החרדית, ובהדרגה החלה להתקרב ליהדות ולשמור מצוות באופן חלקי. בהיותה בחו"ל
התיידדה עם חבר בקהילה, אף הוא חוזר בתשובה. הקשר ביניהם הפך לאהבה, והם
החלו לחשוב על חיים משותפים, אבל אז התברר שהוא כהן. הם התלבטו רבות לגבי
המשך הקשר ביניהם. חשבו אולי לעזוב את הקהילה, להתרחק מן הדת, ולגור יחד.
אבל זה לא עלה בקנה אחד עם הרצון האמיתי של שניהם לשמור מצוות ולנהוג על פי
ההלכה. לכן החליטו להיפרד, והיא חזרה ארצה, בתקווה – בין השאר – למצוא בן
זוג שאיתו תוכל לקיים בית שומר מצוות</span>.  
<span dir="rtl">אלא שהלב לא נשמע להיגיון, והיא ואותו כהן המשיכו להתגעגע
וכעת חידשו את הקשר</span>.  
<span dir="rtl">אני האדם היחיד במעגל החברים שלה בארץ ששומרת מצוות ומבינה
את מצוקתה. לכן היא פנתה אליי כדי שאומר לה אם יש איזו אפשרות הלכתית שהם
בכל זאת יחיו יחד. ומה חושבים בחברה הדתית על זוג שמתעלם מן ההלכה הזו. אני
מפנה את השאלה אליכן</span>.  
<span dir="rtl">האם באמת אין שום דרך הלכתית לעקוף את המצב הטראגי הזה? מה
ההשלכות ההלכתיות של חיים יחד ללא נישואין? או של נישואין אזרחיים? אציין
שלא מדובר בהקמת משפחה חדשה, כפי הנראה, כי חברתי בשנות הארבעים המאוחרות
לחייה, ובכל זאת אני שואלת – רק כדי להבין את העניין – האם ילד של כהן
וגרושה הוא פסול חיתון</span>?  
<span dir="rtl">בתודה מראש</span>

 

**<u><span dir="rtl">תשובה</span>:</u>**

<span dir="rtl">שלום רב לך</span>,

<span dir="rtl">הדילמה של חברתך נוגעת ללב, בהיותה קרועה בין שני ערכים
כשהיא מרגישה ששניהם אמיתיים ועמוקים. מעבר לכך, העזרה שלך לחברתך גם נוגעת
ללב. טוב ששאלת, כיון שלמרות שככל הנראה לעין המצב בלתי-אפשרי, המצב באמת
מורכב יותר</span>.

<span dir="rtl">אכן התורה הציבה כללים מיוחדים לחיי הכהנים בספר ויקרא פרק
כ"א. קשה לנו היום להבין למה אלה הם כללי ההתנהגות שכהנים חייבים בהם, אבל
אנו כן מבינים שלכהנים ישנו מעמד מיוחד מבחינה הלכתית (ובעבודת ה') ויחד עם
המעמד וכדי לשמור עליו, קיימת האחריות. בפס' ז' התורה צוותה על הכהנים:
"…ואשה גרושה מאישה לא יקחו כי קדוש הוא לאלהיו", ונימקה את הציווי בקדושת
הכהן</span>.

<span dir="rtl">לא רציתי להאריך בציטוט התשובה, אך כאן מנסה המשיבה לעזור
על ידי כל מיני דרכי עקיפה של האיסור, בעיקר על ידי הוכחה שהגבר אינו כוהן,
או האישה אינה גרושה...</span>

<span dir="rtl">והיא מסיימת:</span>

<span dir="rtl">בדורות האחרונים רבו מקרים כגון אלו. רבנים גדולים נשאלו
ובחלק מהמקרים אכן התירו את הנישואים. טוב יעשו האיש והאישה אם יגשו לרב
מנוסה בשאלות כגון אלו ויבקשו פתרון</span>.

<span dir="rtl">אם לא יימצא פתרון הלכתי והם יחליטו לחיות יחד במסגרת של
ידועים בציבור או להינשא בנישואין אזרחיים, אלו לא קידושין כדת משה וישראל.
הם צריכים להחליט בעצמם אם הם מוכנים לחיות יחד ללא קידושין. במידה ונולד
ילד מתוך זוגיות כזו הוא אינו ממזר ויוכל להתחתן בתוך קהל עם ישראל. הבן
ייחשב "חלל" ולא יוכל להשתתף בפעולות הדתיות המיוחדות לכהן, כגון נשיאת
כפיים. **בת כזאת, בתור חללה, לא תוכל להתחתן עם כהן מבחינה
הלכתית**</span>. <span dir="rtl"></span>

<span dir="rtl">(כלומר, הצרה נגררת לדור הבא, אם נולדת בת...)</span>

<span dir="rtl">אני מקוה שתמשיכי לתמוך בחברתך עד שתמצא מזור. התמודדות
כזאת קשה מנשוא, במיוחד ללא תמיכה נפשית ומעשית</span>.

<span dir="rtl">בברכה</span>,

<span dir="rtl">הרבנית ד"ר רחל לבמור</span>

<span dir="rtl">וזו תשובה מאוד מאוד ליברלית, לעומת תשובות אחרות שתמצאו
ברשת.</span>

<span dir="rtl">נושא זה מדגיש את הפנים המאוד בעייתיות בהלכה.</span>

<span dir="rtl">(אגב, לכוהן אסור להינשא גם לבת של מתגייר, והיום יש גרים
רבים).</span>

<span dir="rtl">מעמד הכוהנים לא תמיד, בלשון המעטה, היה מעמד עליון מבחינה
מוסרית, ואלפיים שנה הוא חסר כל משמעות, וספק רב אם הייחוס נשמר בו (בכך
מודים גם הרבנים!).</span>

<span dir="rtl">למרות הכל, פסוק מספר "ויקרא", שלדעת המחקר נכתב בימי בית
שני, ולדעת הרבנים הוא דבר האלוהים, גורם לעשרות ומאות טרגדיות אישיות במשך
דורות, ועד ימינו אצל שומרי מצוות, ומטרד קשה אצל מי שאינו שומר מצוות
(אילוץ לוותר על רישום כנשואים).</span>

<span dir="rtl">ואין לזלזל גם בבעייה החינוכית קשה.</span>

<span dir="rtl">אצל אצל המתחנכים במוסדות הדתיים משתרשת תחושת דרוג בני
אדם על פי מוצאם ויחוסם. כוהן, לוי, ישראל, ממזר, גר, וכמובן אשה, גוי,
ועוד ועוד.</span>

<span dir="rtl">זה אחד הגורמים למשבר החברתי והפוליטי המאיים היום על
קיומה של מדינת ישראל.</span>
