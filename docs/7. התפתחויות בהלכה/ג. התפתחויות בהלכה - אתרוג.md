<span dir="rtl"><u>התפתחויות בהלכה – אתרוג</u></span>

<span dir="rtl">מהו האתרוג?</span>

<span dir="rtl">עץ הדר, שמקורו בדרום מזרח אסיה.</span>

<span dir="rtl">מן הסתם הגיע לארץ ישראל דרך פרס, מפני ששמו מגיע מהפרסית,
תֻרֻנְג'.</span>

<span dir="rtl">גם התקופה מתאימה להגעתו דרך פרס, כמו שנראה להלן.</span>

<span dir="rtl">האתרוג הוא אחד מארבעה (ואולי חמישה) עצים מסוג "הדרים"
(אתרוג, פומלו, מנדרינה, פאפדה), שמהם הופקו בהכלאות כל שאר פרות ההדר
שאנחנו מכירים היום. כל הארבעה מקורם בדרום מזרח אסיה.</span>

<span dir="rtl">באתר: "סיפור צהוב: מה זה אתרוג", מסופר שמאחר שבספר
"ויקרא" מצוין "פרי עץ הדר" כאחד המינים הנדרשים בסוכות, ומאחר שהוחלט שפרי
עץ הדר הוא אתרוג, התקבל גם השם פרות עץ הדר לכל הסוג...</span>

<span dir="rtl">הלימון למשל, הוא הכלאה של אתרוג עם חושחש, כאשר החושחש
עצמו הוא הכלאה בין פומלו ומדרינה.</span>

<span dir="rtl">לפי האתר הנ"ל, האתרוג הובא לארץ על ידי גולי בבל שהגיעו
לאחר הצהרת כורש. בספרות היוונית הוא מוכר רק מהמאה השלישית לפני הספירה
אצל פילוסוף בשם תאופרסטוס, ושם הוא קיבל את השם "תפוח מָדַי", על שם המקום
ממנו הגיע.</span>

<span dir="rtl">יש גירסאות לפיהן הגיע האתרוג למזרח התיכון, ואפילו
לקפריסין הרבה קודם. ברור שבשמו אינו מופיע בתנ"ך בכלל.</span>

<span dir="rtl">זה תקציר, ונפרט בהמשך.</span>

<span dir="rtl">מה כן נזכר בתנ"ך?</span>

<u><span dir="rtl">ספר ויקרא פרק כג</span></u>

<span dir="rtl">(מ) וּלְקַחְתֶּם לָכֶם בַּיּוֹם הָרִאשׁוֹן פְּרִי עֵץ הָדָר כַּפֹּת תְּמָרִים וַעֲנַף עֵץ
עָבֹת וְעַרְבֵי נָחַל וּשְׂמַחְתֶּם לִפְנֵי יְהֹוָה אֱלֹהֵיכֶם שִׁבְעַת יָמִים:</span>

<span dir="rtl">זה המקום היחיד בתורה שנזכרים בו ארבעת המינים בכלל,
ואפילו בראשית ימי הבית השני, תקופת עזרא ונחמיה, לא הוכר כנראה מנהג זה,
ומן הסתם טרם נכתב:</span>

<u><span dir="rtl">ספר נחמיה פרק ח</span></u>

<span dir="rtl">(יד) וַיִּמְצְאוּ כָּתוּב בַּתּוֹרָה אֲשֶׁר צִוָּה יְהֹוָה בְּיַד מֹשֶׁה אֲשֶׁר יֵשְׁבוּ בְנֵי
יִשְׂרָאֵל בַּסֻּכּוֹת בֶּחָג בַּחֹדֶשׁ הַשְּׁבִיעִי</span>:

<span dir="rtl">(טו) וַאֲשֶׁר יַשְׁמִיעוּ וְיַעֲבִירוּ קוֹל בְּכָל עָרֵיהֶם וּבִירוּשָׁלִַם לֵאמֹר צְאוּ
הָהָר וְהָבִיאוּ עֲלֵי זַיִת וַעֲלֵי עֵץ שֶׁמֶן וַעֲלֵי הֲדַס וַעֲלֵי תְמָרִים וַעֲלֵי עֵץ עָבֹת לַעֲשׂת סֻכֹּת
כַּכָּתוּב:</span>

<span dir="rtl">לעשות סוכות, לא טקסי ארבעת המינים.</span>

<span dir="rtl">ייתכן שספר "ויקרא" נכתב מאוחר יותר, או, לפחות הפסוקים
לעיל, וכנראה כל המנהג נוצר בימי בית שני, וקשה לדעת מתי התגבש. תקופת הבית
השני נמשכה כשש מאות שנה.</span>

<span dir="rtl">ומהו "פרי עץ הדר"? עדיין לא ידוע.</span>

<span dir="rtl">כך או כך, מתקופה מסוימת, יהודים הגיעו בהמוניהם להר הבית,
בחג הסוכות, עם אתרוג בידם, ואנחנו יודעים זאת מפני שהוא שימש גם נשק לעת
מצוא. אפילו יוסף בן מתתיהו מעיד על כך:</span>

<span dir="rtl"><u>קדמוניות היהודים, יג 373-372</u></span>

<span dir="rtl">ובני עמו של אלכסנדרוס \[ינאי\] עוררו מהומה נגדו שכן
התקוממה האומה עליו בשעה שנעשה חג, וכשעמד על יד המזבח להקריב, וזרקו בו
אתרוגים, שכן חוק הוא אצל היהודים, שיהיו לכל אחד בחג הסוכות לולבים של
תמרים ואתרוגים. גם את העניינים האלה סיפרנו במקום אחר.</span>

<span dir="rtl">והכוונה לאלכסנדר ינאי, המלך החשמונאי שמלך עד שנת 76
לפנה"ס. הכעס היה כנראה על כך שהמלך מינה עצמו גם לכוהן גדול, וזה לא היה
מקובל על העם.</span>

<span dir="rtl">המשנה יודעת על מקרים אחרים של שימוש בנשק עממי זה, כנגד
כוהן צדוקי:</span>

<u><span dir="rtl">משנה מסכת סוכה פרק ד</span></u>

<span dir="rtl">וְלַמְנַסֵּךְ אוֹמְרִים לוֹ, הַגְבֵּהַּ יָדֶךָ, שֶׁפַּעַם אַחַת נִסֵּךְ אֶחָד עַל גַּבֵּי
רַגְלָיו, וּרְגָמוּהוּ כָל הָעָם בְּאֶתְרוֹגֵיהֶן:</span>

<span dir="rtl">וזה שייך כבר לסכסוכים בין פרושים וצדוקים על נושא ניסוך
המים בחג הסוכות.</span>

<span dir="rtl">מאוחר יותר, מוכרת "איגרת ארבעת המינים" מהמאה השנייה
לספירה, שנמצאה במאה העשרים, כנראה מבר כוכבא עצמו, ובה "וישלחן למחניה
לותך ללבין ואתרגין".</span>

<span dir="rtl">אבל לענייננו, לפחות מהמאה הראשונה לפני הספירה, יש לנו
עדות שהאתרוג היה כבר אחד מארבעת המינים, והוא הוא "פרי עץ הדר". מן הסתם
הרבה קודם, אך בין המאה החמישית לפני הספירה עד למאה הראשונה לפני הספירה
קשה למצוא עדויות כתובות.</span>

<span dir="rtl">הזיהוי של "פרי עץ הדר" עם אתרוג, מקובל, כמובן על כל
הפוסקים, אך גם הפרשנים מוקדמים ומאוחרים מסכימים שזה זיהוי מאוחר שדורש
הסבר.</span>

<span dir="rtl">אז משתמשים במדרשים להסבר, כבר בתלמוד:</span>

<u><span dir="rtl">תלמוד בבלי מסכת סוכה דף לה/א</span></u>

<span dir="rtl">תנו רבנן פרי עץ הדר עץ שטעם עצו ופריו שוה הוי אומר זה
אתרוג....</span>

<span dir="rtl">רבי אבהו אמר אל תקרי הדר \[מהודר\] אלא הדר \[זה שגר\]
דבר שדר באילנו משנה לשנה.</span>

<span dir="rtl">בן עזאי אומר אל תקרי הדר אלא הדור, שכן בלשון יווני קורין
למים הדור ואיזו היא שגדל על כל מים? הוי אומר זה אתרוג: \[מהמילה היוונית
אנו מכירים "הידראולי" למשל\].</span>

<span dir="rtl">רש"י מפרש "פרי עץ הדר"</span> <span dir="rtl">על פי רבי
אבהו:</span>

<span dir="rtl">הדר - הדר באילנו משנה לשנה וזהו אתרוג: (כלומר, מלשון דר
(גר), מחזיק מעמד על העץ יותר משנה)</span>

<span dir="rtl">ואילו אבן עזרא, מזכיר את פירוש רש"י, וקודמיו, אך מנסה
ללכת עם הפשט:</span>

<span dir="rtl">ולקחתם לכם - אנחנו נאמין בדברי המעתיקים כי לא יכחישו
הכתוב ..... גם הם **העתיקו,** כי פרי עץ הדר הוא אתרוג. ובאמת כי אין פרי
עץ יותר הדר ממנו, ודרשו בו 'הדר באילנו' בדרך אסמכתא.</span>

<span dir="rtl">ומי שחושב, ש"פרי עץ הדר" משמעו ממשפחת ההדרים קצת צודק.
היפכא מסתברא. השם "הדרים" בעברית החדשה מקורו מהגדרת האתרוג.</span>

<span dir="rtl"><u>מאמר בשם "פרי עץ הדר: ראשית גידולו של האתרוג בארץ
ישראל ושלבי חדירתו למסורת ולתרבות היהודית", מאת דפנה לנגוט, יובל גדות,
עודד ליפשיץ, "בית מקרא" 2014.</u></span>

<span dir="rtl">ההתלבטויות בהקשר לזיהוי "פרי עץ הדר" עם האתרוג.</span>

<span dir="rtl">מוצאו של האתרוג במזרח הודו ודרום סין, והוא המין הראשון
מההדרים שהתפשט למערב, כנראה דרך פרס. על פי שמו ניכר מוצאו. בהינדית הוא
נקרא טורנג', בפרסית תורונג', בארמית אתרונגא.</span>

<span dir="rtl">יש עדויות על מציאת זרעי אתרוג בשומר הקדומה, ואפילו
בקפריסין, באופן לא לגמרי וודאי, במאה ה-12 לפני הספירה. אבל, **מציאות
זרעים אינה מעידה על גידולו**, קיימת אפשרות שהפרי הגיע למקומות אלה, והוא
לא גודל שם.</span>

<span dir="rtl">אפילו החוקר והפילוסוף היווני תיאופרסטוס, שמתאר אותו
בפרטי פרטים, מספר שהפרסים שלחו פירות אתרוג כמתנה למנהיגי יוון.</span>

<span dir="rtl">לעומת זה ברמת רחל, שם היה מרכז שלטוני החל מהמאה השביעית
לפני הספירה ועד המאה השלישית לפני הספירה, מרכז שהתפתח בצורה משמעותית כגן
מלכותי בתקופה הפרסית, נמצאו שרידי **אבקה של פרחי עץ האתרוג**. הם זוהו
בוודאות, ותוארכו **למאה השלישית או הרביעית לפני הספירה.** אבקה מעידה על
גידול העץ, וידוע שאבקת אבקני האתרוג אינה מתפשטת רחוק ברוח, ולכן העץ גודל
בגן המלכותי ברמת רחל.</span>

<span dir="rtl">לכן, מקובל היום, שגידול האתרוג בארץ ישראל החל בתקופה
זו.</span>

<span dir="rtl">יחד עם זה, משערים שבתחילת ימי הבית השני "פרי עץ הדר"
**הובן כפרי מהודר, ולא כפרי מסויים.**</span>

<span dir="rtl">רק בסוף ימי הבית השני, במאה הראשונה לפני הספירה או המאה
הראשונה לספירה, יש עדויות ברורות על זיהוי "פרי עץ הדר" כאתרוג.</span>

<span dir="rtl">ומאז האתרוג משמש כאחד מביטויי חג הסוכות, השמח בחגים, וגם
"כנשק יום הדין"... כמו שהזכרנו כבר.</span>

<span dir="rtl">וכרגיל, כאשר המנהג משתרש, הוא הופך להלכה, ואז יש גם
סיבות להתפלפל, לריב, ולהחמיר.</span>

<span dir="rtl">מה אפשר להגיד, כנגד אתרוג?</span>

<span dir="rtl">נתחיל בנושא "כלאיים".</span>

<span dir="rtl">למרות שנראה שזו לא הבעייה, ובכל זאת מכאן היא מתחילה,
וסופה מי ישורנו.</span>

<u><span dir="rtl">ספר ויקרא פרק יט</span></u>

<span dir="rtl">אֶת חֻקֹּתַי תִּשְׁמֹרוּ בְּהֶמְתְּךָ לֹא תַרְבִּיעַ כִּלְאַיִם שָׂדְךָ לֹא תִזְרַע כִּלְאָיִם
וּבֶגֶד כִּלְאַיִם שַׁעַטְנֵז לֹא יַעֲלֶה עָלֶיךָ:</span>

<span dir="rtl">ראינו מה צמח מהגדי בחלב אמו, והנה מה שצמח מ"שָׁדְךָ לא תזרע
כלאים".</span>

<u><span dir="rtl">משנה מסכת כלאים פרק א</span></u>

<span dir="rtl">(א) הַחִטִּים וְהַזּוּנִין אֵינָם כִּלְאַיִם זֶה בָזֶה.</span>

<span dir="rtl">הַשְּׂעוֹרִים וְשִׁבֹּלֶת שׁוּעָל, הַכֻּסְּמִין וְהַשִּׁיפוֹן, הַפּוֹל וְהַסַּפִּיר, הַפֻּרְקְדָן
וְהַטֹּפַח, וּפוֹל הַלָּבָן וְהַשְּׁעוּעִית, אֵינָם כִּלְאַיִם זֶה בָזֶה</span>:
<span dir="rtl">\[הכוונה לכל זוג בנפרד\]</span>

<span dir="rtl">(ב) הַקִּשּׁוּת וְהַמְּלָפְפוֹן, אֵינָם כִּלְאַיִם זֶה בָזֶה. רַבִּי יְהוּדָה אוֹמֵר,
כִּלְאָיִם.  
חֲזֶרֶת וַחֲזֶרֶת גַּלִּים, עֻלְשִׁין וְעֻלְשֵׁי שָׂדֶה, כְּרֵישִׁים וּכְרֵישֵׁי שָׂדֶה, כֻּסְבָּר וְכֻסְבַּר שָׂדֶה,
חַרְדָּל וְחַרְדָּל מִצְרִי, וּדְלַעַת הַמִּצְרִית וְהָרְמוּצָה, וּפוֹל הַמִּצְרִי וְהֶחָרוּב, אֵינָם כִּלְאַיִם זֶה
בָזֶה</span>:

<span dir="rtl">.......</span>

<span dir="rtl">(ד) וּבָאִילָן, הָאֲגָסִים וְהַקְּרֻסְתּוּמֵלִין, וְהַפְּרִישִׁים וְהָעֻזְרָדִים, אֵינָם
כִּלְאַיִם זֶה בָזֶה. הַתַּפּוּחַ וְהַחַזְרָד, הַפַּרְסְקִים וְהַשְּׁקֵדִין, וְהַשִּׁיזָפִין וְהָרִימִין, **אַף עַל
פִּי שֶׁדּוֹמִין זֶה לָזֶה, כִּלְאַיִם זֶה בָזֶה**</span>:

<span dir="rtl">.....</span>

<span dir="rtl">(ו) הַזְּאֵב וְהַכֶּלֶב, כֶּלֶב הַכֻּפְרִי וְהַשּׁוּעָל, הָעִזִּים וְהַצְּבָאִים, הַיְּעֵלִים
וְהָרְחֵלִים, הַסּוּס וְהַפֶּרֶד, הַפֶּרֶד וְהַחֲמוֹר, הַחֲמוֹר וְהֶעָרוֹד, אַף עַל פִּי שֶׁדּוֹמִין זֶה לָזֶה,
כִּלְאַיִם זֶה בָזֶה:</span>

<span dir="rtl">מה מה שמעות "כלאים זה בזה" "אינם כלאים זה בזה"?</span>

<span dir="rtl">בגידולי שדה, מה שמותר לזרוע באותו שדה, למשל, שורות
שורות, אינם כלאיים זה בזה...</span>

<span dir="rtl">כלאיים זה בזה, כלומר, אסור.</span>

<span dir="rtl">באילנות, יש לנו הרחבה של מושג הכלאיים, ל**איסור הרכבה**.
ומותר "במינים דומים", ואז "אינם כלאיים זה בזה".</span>

<span dir="rtl">בבעלי חיים, איסור הכלאה הוא כלאיים, למשל אסור להכליא את
הסוס והפרד (הם לא יודעים שממילא זה לא מצליח).</span>

<span dir="rtl">לענייננו קיימים איסורי הרכבה של עצי פרי, אלא אם כן הם
"מינים דומים" ומהם מינים דומים?</span>

<span dir="rtl">מתווכחים. כל זה הרחבה של "שדך לא תזרע כלאיים", שהרי לא
נאמר דבר על הרכבה בתורה.</span>

<u><span dir="rtl">רמב"ם יד החזקה הלכות כלאים פרק א</span></u>

<span dir="rtl">(ז) הזורע זרעים כלאים וכן המרכיב אילנות כלאים, אע"פ שהוא
לוקה, **הרי אלו מותרין באכילה** ואפילו לזה שעבר וזרען שלא נאסר אלא
זריעתן בלבד, ומותר ליטע ייחור מן האילן שהורכב כלאים ולזרוע מזרע הירק
שנזרע כלאים:</span>

<span dir="rtl">ההקלה הגדולה, שלמרות הרכבה של כלאיים היא עבירה, הפירות
מותרים באכילה, ולכן הרבנות לא מציקה בנושא זה. החטא הוא של החקלאי.</span>

<span dir="rtl">אבל מה מותר להרכיב, ומה לא? למעשה, גם הרמב"ם אינו
יודע...</span>

<u><span dir="rtl">רמב"ם יד החזקה הלכות כלאים פרק ג</span></u>

<span dir="rtl">(ד) וכן באילן שיש שני מינין שדומין זה לזה בעלין או
בפירות הואיל והן שני מינין הרי אלו כלאים. כיצד? התפוח עם החזרד והפרסקין
עם השקדים והשזפין עם הרימין אע"פ שדומין זה לזה הרי הן כלאים זה בזה. אבל
האגסים עם הקרוסטמלים והפרישים עם העוזרדין אינן כלאים זה בזה</span>:

<span dir="rtl">(ה) וכן אם יש שם זרעים ואילנות אחרות אע"פ שהן שני מינין
בטבען הואיל ועלין של זה דומין לעלין של זה או פרי של זה דומה לפרי של זה
דמיון גדול עד שיראו כשני גוונין ממין אחד, לא חששו להן לכלאים זה עם זה,
**שאין הולכין בכלאים אלא אחר מראית העין**:</span>

<span dir="rtl">מי שהבין הבין. בדרך כלל אי אפשר להבין, עובדה שעד השנים
האחרונות לא ניתן היה להגדיר "דמיון" בין עצים בצורה מדעית ממש. וגם היום,
ספק אם יש הסכמה בין רבנים, שהרי "מראית עין" יש לכל אחד את שלו.  
</span>

<span dir="rtl"><u>אבל משתלת "יערים" כנראה כן מבינה...</u></span>

<span dir="rtl">חשוב להדגיש כי איסור הרכבה אינו רק על **מעשה ההרכבה
עצמו**, אלא האיסור הוא **גם על קיום העץ** אחר שניטע, ולכן לא רק **שאסור
להשקות או לדשן עץ מורכב **אלא **מחויב לעקור** אותו.</span>

<span dir="rtl">יש לציין שאע"פ שאסור לעקור עצים שמניבים פירות מצד איסור
בל תשחית, ואף סכנה יש בכך כפי שמבואר בגמרא, מכל מקום **עצים מורכבים** או
ספק מורכבים מותר ואף **מצוה לעוקרם** ואין בכך חשש סכנה כיון שעוקרם
לצורך.</span>

<span dir="rtl">חיוב עקירת עץ מורכב מוטלת על בעל העץ, בין אם הוא עצמו
שתל והרכיב ובין אם קנה חצר שהיו בה עצים מורכבים.</span>

<span dir="rtl">למרות שפעולת ההרכבה אסורה מן תורה, וכן אסור לקיים את העץ
– **פירות אילן מורכב מותרים באכילה. \[מזלנו, אחרת היו רבנינו מטיילים בין
העצים ומשגעים אותנו\].**</span>

<span dir="rtl">איסור כלאי אילן יכול לפגוש אדם עירוני הרוצה לנטוע עץ
מאכל בחצרו.</span>

<span dir="rtl">**בזמננו אין פיקוח על המשתלות שלא ירכיבו עצי פרי מין
בשאינו מינו** (יש להעיר שגם משתלות המשווקות לחקלאים שיש עליהם פיקוח
לענין מנין שנות ערלה, אין עליהם פיקוח לכלאים). ולצערנו יש מיני עצי פרי
המורכבים על מין אחר כגון: אגסים, אפרסקים, שקדים, שזיפים ועוד,</span>

<span dir="rtl">כמו כן יש סוגי עצי פירות **שספק אם הכנה שלהם נחשבת לאותו
מין** או מין אחר, כגון: פירות הדר המורכבים על מין אחר של הדרים, שיש ספק
אם כל מיני ההדר הם מין אחד או לא. בעצים אלו שהם **מורכבים** על ספק
מינם **אין היתר לנטוע אותם**, אך יש להקל לקיימם אחרי שכבר נשתלו, ובפרט
לחקלאים שזה מקור מחייתם (יש המתירים **לחקלאים** לשותלם ע"י גוי).</span>

<span dir="rtl">ולכן אדם המעוניין לנטוע עץ פרי בגינתו, צריך להיזהר לקנות
רק שתילים שאינם מורכבים או שמורכבים על מינן. \[מצורפת רשימה מעודכנת של
העצים המורכבים\].</span>

<span dir="rtl">בקיצור, קנו אצלנו.... אנחנו מבינים. אבל... אף אחד לא
מבין באמת.</span>

<span dir="rtl">ניצלנו את האתרוג כדי לעסוק בנושא "כלאיים באילן", בנושא
ההרכבות, ובכל זאת זו לא בדיוק הבעיה באתרוג.</span>

<span dir="rtl">מוסכם על הרבנים בכל הדורות שניתן להרכיב אתרוג על כנות
מסוימות, ובכל מקרה ניתן לאכלו גם אם הורכב שלא כראוי.</span>

<span dir="rtl">אבל, האתרוג הוא לא סתם פרי מאכל. הוא אחד מארבעת המינים,
וקדושתו מחייבת זהירות נוספת.</span>

<span dir="rtl">לאכול אותו מותר תמיד (אם זה ניתן בכלל בלי לבשל ממנו
ריבה...). אבל לא תמיד הוא מספיק טוב בשביל לברך עליו.</span>

<span dir="rtl">וכאן המקום לספר על:</span>

<span dir="rtl"><u>הפולמוס על אתרוגי קורפו ואתרוגי ארץ ישראל 1875-1891,
מאת יוסף שלמון, "ציון", 2000.</u></span>

<span dir="rtl">השאלה ההלכתית אם **מותר לברך** על ארבעת המינים עם אתרוג
מורכב, מעסיקה את הפוסקים מאות שנים. היא מופיעה בספרי השו"ת מאמצע המאה
ה-16.</span>

<span dir="rtl">השאלה כאן אינה שאלת כלאיים, אלא החמרה של נושא הכלאיים,
במובן זה, שאתרוג מורכב, אינו "אתרוג שלם" או "אתרוג טהור" שהרי הוא סופק
חומרים הנוצרים או עוברים דרך הכּנה, שאינה של אתרוג.</span>

<span dir="rtl">בסוף המאה ה-18, אתרוגי קורפו, אי יווני, הולכים וכובשים
את שוק האתרוגים באירופה. והשאלה אם הם מורכבים או לא. בשנות הארבעים של
המאה ה-19 הוסכם על גדולי הפוסקים אשכנזים וספרדים שהאתרוגים אינם מורכבים,
לכאורה, על ידי בירור העובדות, ולמעשה כנוהג, להתיר את כל האתרוגים.</span>

<span dir="rtl">אך בסוף המאה ה-19 רוב הפוסקים האשכנזים התירו רק אתרוגים
ממקומות מסוימים.</span>

<span dir="rtl">בשנות השבעים של המאה ה-19 , 1875, מתחדש הדיון, **על רקע
המאמצים ליישוב ארץ ישראל**, שבה גידלו אתרוגים כדי לשווקם לקהילות התפוצות
כבר מאמצע המאה הזו.</span>

<span dir="rtl">בנוסף, סוחרי קורפו עשו קרטל, והעלו מחירים... והפולמוס
החל כאשר עורך "הלבנון", יחיאל בריל, קרא לאסור את האתרוגים הללו בגלל
מחירם, דווקא.</span>

<span dir="rtl">אך פסילתם של אתרוגי קורפו נבעה מעדותו של הרב בקורפו
שחותם על כשרותם, בטענה שהם מעורבים מאתרוגים מורכבים ושאינם מורכבים. זה
היה רב חדש. הקודם טען שכולם לא מורכבים והם כשרים.</span>

<span dir="rtl">באותו זמן, בארץ, יחיאל מיכל פינס, סופר, עיתונאי, מראשוני
חיבת ציון שהתקרב לחרדי ירושלים, העלה את רעיון גידול האתרוגים בארץ ישראל.
הוא גם חישב שאתרוגי קורפו נמכרים במחיר מופקע וגם ערער על כשרותם... (שתי
סיבות שאולי תלויות זו בזו...)</span>

<span dir="rtl">אחרים התנגדו לו, ביניהם יוסף רבלין (מאבות אבותיו של רובי
ריבלין), חלק מסיבות כלכליות, עלויות המשלוח מארץ ישראל יכשילו את
הרנטביליות, ופסילת אתרוגי קורפו תעלה את מחירי האתרוגים מאיטליה, ואחרים
מסיבות שמרניות (לא רוצים פרודוקטיבציה, יהודים לא צריכים לגדל אתרוגים אלא
ללמוד תורה, ולקבל מחייתם מהחלוקה).</span>

<span dir="rtl">המעורבות בפולמוס זה, של רבנים, עיתונאים, וסוחרים הייתה
גדולה ועצומה. חוברות היתר יצאו, ומייד אחריהן איסורים, וחוזר
חלילה.</span>

<span dir="rtl">הבעייה הייתה שגם על אתרוגי ארץ ישראל היו מערערים, כי
חלקם באו מהערבים, מאום אל פחם, ונחשבים ללא מורכבים, כי הרכבות לא היו
נוהגות בארץ, אבל חלקם יובאו כשתילים מקורפו עצמה... ושם הרי הם
חשודים.</span>

<span dir="rtl">רבני יפו האשכנזים פסלו את פרדסי יפו, והספרדים, עקרו את
המורכבים שבתוכם והכשירו את השאר...</span>

<span dir="rtl">נראה שהפולמוס ההלכתי, הושפע מאוד מהמסלול החברתי (עדיין
לא ציוני) של עזרה לעניי ארץ ישראל, ואפילו מהרעיון הסמלי, של ארץ ישראל
הנאבקת כנגד יוון.</span>

<span dir="rtl">ב 1887 כבר יוצאו מארץ ישראל למעלה מארבעים אלף אתרוגים
שהם קרוב לשליש מהצריכה באירופה אז. אך ראשי האדמו"רים והרבנים בליטא
ופולין המשיכו להשתמש באתרוגי קורפו.</span>

<span dir="rtl">סוף הפולמוס בא **בגלל עלילת דם בקורפו** בשנת 1891 ואז
הוטל חרם על אתרוגי קורפו.</span>

<span dir="rtl">והנה חרוזים שכתב יהל"ל (יהודה ליב לוין) בעיתון "המליץ"
1891, שמסכם את הפולמוס:</span>

<span dir="rtl">הנה זה הנתח וזאת המרקחת</span>

<span dir="rtl">מאתרוגי קורפו – זאת הרוצחת!</span>

<span dir="rtl">מדם נקי רותחה ארץ משכלת</span>

<span dir="rtl">ופרי הדר זה – דם אחי מח עמי!</span>

<span dir="rtl">גם הרב קוק, עסק לא מעט, וכתב ספר ספר על הנושא. ומניעיו,
היו גם הלכתיים וגם ציוניים, ולא ברור מה גובר.</span>

<span dir="rtl">וכך הוא כותב במכתב לאחיו:</span>

"<span dir="rtl">ומאד אחפוץ שיזכנו ה' יתברך שיתפשטו יותר ויותר אתרוגי
המושבות, שיש תקוה שע"י הרחבתם יתרבו הנוטעים, ויבואו שנים שתוכל ארץ הקדש
על ידי אחינו בית ישראל לתן אתרוגים בטוחים לכל ישראל, עד שיזכנו השם יתברך
לשוב כולנו אל אדמת הקדש לשמח את פני ה' אלוקינו לפני מקדשו בתנובת ארץ
חמדה יכוננה עליון" (אגרות הראיה א עמ' סא)</span>

<img src="media/image1.jpeg"
style="width:6.25in;height:4.16667in"
alt="יהודי אירופה שילמו את משקלם בזהב. פרדס אתרוגים בישראל בשנת 1900 , צילום: צדוק בסן" />

<span dir="rtl">פרדס אתרוגים בישראל 1900</span>

<span dir="rtl">וכדי להוסיף ולהסתבך, הנה קטע מתוך האתר:</span>

<span dir="rtl"><u>"למעשה, אקטואליה הלכתית של מכון התורה
והארץ"</u></span>

<span dir="rtl">ב. בעיית האתרוגים המורכבים</span>

<span dir="rtl">בתקופת חז"ל היו קיימים זני אתרוגים שונים (בדומה לימינו)
 כפי שעולה מהמקורות ומממצא המטבעות; גדולים וקטנים, בעלי פיטם וחסרי פיטם,
מחוספסים וחלקים, ובחלקם בצורת 'מותן צרה' ('גרטל'). טיפוח זני האתרוגים
נעשה כנראה גם על ידי פעולת 'סיפוק' אתרוגים, והכוונה להרכבת ענף של אילן
אחד באילן אחר מאותו המין. יחד עם זאת, בעיית האתרוגים המורכבים לא נזכרה
בספרות חז"ל ואין כל ראייה שבעיה זו אכן הייתה קיימת בתקופת המשנה והתלמוד.
יתירה מזאת, מיני הדרים כמו החושחש והלימון הנזכרים תדירות בספרות המאוחרת
בקשר לחשש הרכבת אתרוגים חדרו לתרבות החקלאית במזרח התיכון רק בימי
הביניים. ואכן רק מתקופה זו אנו שומעים על אפשרויות של הרכבת אתרוג עם עצים
שונים ועל הזיקה האפשרית למיני הדרים אחרים. במקרים רבים מדובר בהרכבות
דמיוניות אותם ניתן לכלול בספרות ה'פולקלור החקלאי', כמו בחיבורו של אבן
וחשיה, בן המאה העשירית. בחיבורו נזכרים למשל הרכבות של אתרוג עם זית או עם
אגס או הדים להשקפה שהתפוז נוצר מהאתרוג. בספרות החקלאית הערבית התיאורטית
נזכרת גם הרכבה של אתרוג בתפוח, ותפוח באתרוג ומשם כנראה הביא הרמב"ם את
הדוגמאות לאיסור הרכבת עצים. אלבע'דאדי, רופא בן תקופתו של הרמב"ם, תיאר
זני אתרוגים שונים שנוצרו כנראה מהכלאות של הדרים אחרים.  מכל מקום, יש
להדגיש, שעדויות ראשונות לחשש של אתרוגים מורכבים מופיעות בספרות ההלכתית
היהודית בארץ-ישראל, איטליה ופולין החל מהמאה השש-עשרה.</span>

<span dir="rtl"> </span>

<span dir="rtl">נקודת ההנחה של מאמר זה שהאתרוג, הלימון והתפוז, כל אחד
נחשב למין בפני עצמו ולכן קיים איסור בהכלאתם זה בזה ובתולדותיהם. ראוי
להדגיש שהאיסור באתרוגים (בניגוד לשאר עצי הפרי) הוא לא רק בעצם עשיית
מלאכת ההרכבה, אלא אף שהתוצר הוא מותר בדיעבד באכילה (כמו שאר הפירות
המורכבים), **הרי שלצורך מצות הנטילה הוא פסול.**</span>

<span dir="rtl"> </span>

<span dir="rtl">באתר</span> HEBREWBOOKS <span dir="rtl">נמצא ספר חדש
(מלפני פחות מעשר שנים) ושמו:</span>

<span dir="rtl"><u>ספר טהרת האתרוגים, מאת לוי יצחק סופר, הודפס בברוקלין
בתשרי תשע"ו.</u></span>

<span dir="rtl">והוא שותף לדעתנו, שיש בעייה... ואפילו קשה, מפני שהוא
כותב על כך 472 עמודים.</span>

<span dir="rtl">וכך הוא פותח את ספרו:</span>

<span dir="rtl">בסוגיית האתרוגים המורכבים, כבר נשתברו הרבה קולמוסין במשך
הדורות, וגם בזמנינו, אולי יותר **מעל כל סוגיא שבתורתנו הקדושה**. ולעת
כזאת עדיין דעתנו קצרה מלהבין אפילו במה הדברים אמורים, יען שבסוגיא זו
נמצאו סתירות ותעלומות רבות, הן בלימוד ההלכה והן בהבנת המציאות.</span>

<span dir="rtl">וביסודן של דברים מצינו לאחר העיון, שישנן שתי השקפות
נפרדות בסוגיא זו, האחת היא לעמוד על **תכונות פרי האתרוג**, ולבדוק
בסימניו, בכדי להבדיל בינה לבין שאר מיני ציטרו"ס שיש. לחוש שמא הורכב
עמהם. והשאלה אם יש בזה כדי סמיכה להקל או להחמיר, וגם מהיכן נדע מה היא
צורת ותכונת האתרוג הטהור.</span>

<span dir="rtl">והשניה הוא בדיקת האילנות שעליהן גדלים האתרוגים, כדי לברר
**אם האילן הוא כולו מגוף אחד** כדרך אילן טבעי, דהיינו של מין אחד, וזה
הוכחה שלא הורכב. או שיש סימן על גזע האילן שהוא מורכב משני גופים שנתלכדו
לצמוח ביחד, וניכר בו מקום חיבור הגופים, שמסתמא הורכב משני מינים, שאז
נקטינן דפירותיו הם פסולים למצוה.</span>

<span dir="rtl">והנה מה שקורה היום, מתוך מאמר מ"ישראל היום":</span>

<span dir="rtl"><u>מלחמות האתרוגים: ההיסטוריה המטורפת של האתרוג בישראל,
מאת דייויד סלע, 2021.</u></span>

<span dir="rtl">.....</span>

<span dir="rtl">קרוב ל־800 אלף אתרוגים נמכרו בישראל בלבד בשנה שעברה,
ועוד כמות גדולה יצאה לריכוזי יהודים בעולם, כשהשוק הגדול ביותר לאתרוגים
נמצא כמובן בקרב הקהילות היהודיות בצפון אמריקה</span>. 

<span dir="rtl">כיום, ההשתלטות היהודית־אשכנזית על גידול ושיווק האתרוגים
בישראל הושלמה, שכן הערבים לא מגדלים יותר אתרוגים וגם אתרוגים ספרדיים אין
יותר בשוק. פרט ל"אתרוג תימני", כל שאר האתרוגים נושאים שמות אשכנזים
למהדרין כמו הלפרין, פרידמן, גרוס, שפירא, קירשנבאום ועוד</span>.

<span dir="rtl">.....</span>

<span dir="rtl">אבל גם כאן קיימת בעיה. הסיבה, שהרבי מלובביץ' עשה שימוש
באתרוגי קלבריה שבאיטליה, קשורה במסורת משפחתית שהחלה כבר לפני 300 שנים,
כאשר אבות אבותיו ברוסיה החליטו ש"אתרוגי קלבריה אינם מורכבים". א־מה־מה,
רוב עצי האתרוג לפני מאות בשנים לא היו מורכבים, אולם השנים חלפו וגם
בקלבריה החלו להרכיב עצי אתרוג על עצי לימון</span>.

<span dir="rtl">אז מה עושים עם פרדס האתרוגים הגדול שניטע בכפר חב"ד?
החב"דניקים יאמרו שהם ממשיכים להשתמש באתרוגי קלבריה כי "האתרוג מקיים
מצווה נוספת של הדר ויופי, ואין עוררין על כך שאתרוגי קלבריה הם היפים
והמשובחים שבאתרוגים", מורכבים או לא</span>.

<span dir="rtl">כדי "להכשיר" את השימוש באתרוגי קלבריה, למרות העובדה
הידועה שרוב אתרוגי קלבריה בימים אלה צומחים על עצים מורכבים, יוצאים מדי
שנה משגיחים מטעם חב"ד לקלבריה, שטוענים שהם יודעים במדויק אילו עצי אתרוג
שם אינם מורכבים. לטענתם, הם מקפידים על רכישת אתרוגי קלבריה לקהילת חב"ד
רק מעצים אלה</span>.

<span dir="rtl">\[כלומר, החב"דניקים קונים אתרוגים גם מהפרדס החשוד בכפר
חב"ד, וגם מקלמבריה איטליה, אתרוגים יקרים יותר, אך כאלה שהרבי היה
קונה...\]</span>

<span dir="rtl">לעומת החב"דניקים, הרב אברהם ישעיהו קרליץ, המוכר כ"חזון
איש" ופעל בליטא, טען שעצי האתרוג היחידים שאינם מורכבים הם אלה הגדלים
במרוקו, ולאורך שנים רבות השתמשו חסידיו באתרוגים אלה. כיום קיים מטע אחד
עם אתרוגים בשם "לוריא", שבעליו טוען בלהט לבלעדיות על אתרוגים שמוצאם
ממרוקו</span>.

<span dir="rtl">ועכשיו, כאשר אתם יודעים בדיוק רב איזה אתרוג לקנות בשנה
הבאה... ניתן לסיים.</span>
