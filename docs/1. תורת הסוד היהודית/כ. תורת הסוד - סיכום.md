**<span dir="rtl"><u>תורת הסוד 20 סיכום</u></span>**

<span dir="rtl">תורת הסוד, בפגישות אלו, איננה לימוד של תורות אלו, אלא
סקירה של חלק זעיר מההיסטוריה של הרעיונות ביהדות.</span>

<span dir="rtl">ההיסטוריה של הרעיונות עוסקת בבחינת התפתחות הרעיונות
(המסורת), השפעה הדדית של רעיונות, השפעה של תנאי קיום וטכנולוגיה על
הרעיונות, השפעה של הפוליטיקה על הרעיונות.</span>

<span dir="rtl">אינה עוסקת בפולמוס שלנו עם הרעיונות השונים (בכך עוסקת
הפוליטיקה...).</span>

<span dir="rtl">ההיסטוריה של רעיונות תורת הסוד, עד המאה ה -12 היא
מסתורית בעצמה, ומעט ידוע על ההוגים, הכותבים, הפולמוסים, ובוודאי על כל
אותה ספרות שהלכה לאיבוד. אולי משום כך, הרבה מזהים את תורת הסוד היהודית
עם הקבלה, אך היא מתפתחת רק מהמאה ה - 12.</span>

1.  <span dir="rtl">הרקע לתורת הסוד מופיע כבר בתנ"ך, בהתנגשות של גישות
    פגאניות הנותנות דמות לאל, עם הגישה המתנגדת לגשמיות של האל היהודי,
    יהוה. התנגשות זו כנראה קיימת עוד לפני שיהוה הופך להיות אל יחיד, בורא
    עולם ושליט בו.</span>

<span dir="rtl">בגלל שבצלם אלוהים ברא את האדם, לאל דמות אדם. וכך רואים
אותו גם הנביאים האחרונים, ישעיהו, יחזקאל, דניאל, וזה יחד עם יצירת אימה
ממראה האלוהים. סכנת מוות.</span>

2.  <span dir="rtl">התנ"ך נחתם על ידי חז"ל במאה הראשונה לספירה (למזלנו,
    בגישה מכילה!), אך כולל קטעים ספרותיים של 700 שנה. חז"ל, במדרשיהם,
    מפרשים את הסתירות בתנ"ך, על פי עמדותיהם. ההמחשה של חצר המלכות
    האלוהית, מכונה אצלם "מעשה מרכבה", וכדי לדכא את העיסוק בה (מבלי
    אפשרות לאסור עליה, שהרי הנביאים עסקו בה) קבעו: אין דורשין ... במעשה
    בראשית בשנים, ולא במרכבה ביחיד, אלא אם כן היה חכם ומבין
    מדעתו.</span>

<span dir="rtl">כלומר: זהו חומר אזוטרי לחכמים נבחרים, ולא לקהל הרחב.  
יחד עם זה, חודרת ספרות ההיכלות (להלן) לתלמוד, וכן מלאכים שונים שמופיעים
בשמות (בניגוד לרוב התנ"ך), שמהווים "גשר" בין עולמנו ובין עולם
האלוהות.</span>

<span dir="rtl">בכלל, ניכרת השפעה יוונית חזקה מאוד, של תפיסת עולמנו
כ"שפל", עם התקדמות הדרגתית לאלוהות "הטהורה" ככל שמתרחקים ממנו. גם
הדואליות של גוף ונפש, ויכולת הינתקות הנשמות מהגוף הם ירושה מהתרבות
היוונית רומית (ובהמשך גם תפיסת "העולם הבא", ארבעת היסודות הפיזיקלים,
ועוד).</span>

> .**3-4-5** <span dir="rtl">ספרות ההיכלות מקבילה לספרות התלמודית
> והמדרשית (תקופת האמוראים והגאונים בבבל, התקופה הביזנטית וראשית
> המוסלמית בישראל).  
> שרדו מספר קטן של ספרים, בהם סקרנו קטעים מ"שיעור קומה", "היכלות
> זוטרתי", "היכלות רבתי", "חנוך השלישי" (שנקרא גם "היכלות"). הם מיוחסים
> לתנאים, כמו ר' עקיבא, ר' ישמעאל, ר' נחוניה בן הקנה.</span>

<span dir="rtl">זו ספרות "נועזת" מבחינת תיאורי היכלות השמים בהם נמצא האל
וכל צבאו, תיאור האל עצמו ומידותיו, תיאור המלאכים הטובים והרעים, במרכזם
מטטרון, דרך החתחתים ש"יורדי מרכבה" עושים כדי להגיע לאל, וקישור לאירועים
בתנ"ך (חנוך) ובהיסטוריה (הרוגי מלכות).</span>

<span dir="rtl">השפעה מסוימת של ספרות ההיכלות על התלמוד ניכרת במסכת
חגיגה, וכן במיתוס של "ארבעה שנכנסו לפרדס".</span>

<span dir="rtl">השפעתה של ספרות זו דועכת באלף השני, אך שרידים ממנה
קיימים עד היום.</span>

<span dir="rtl">6. ספר יצירה, הוא ספר מיוחד במינו, המופיע לקראת סוף האלף
הראשון (במאה התשיעית כנראה). כולל רק שני עמודים, מסתורי, ללא שם מחבר, אך
בעל השפעה עצומה. זכה לעשרות פירושים.</span>

<span dir="rtl">הספר עוסק בבריאת העולם בצורה מופשטת, מתבסס על כ"ב
אותיות, ועשר ספירות (כנראה, מספרים), ומנתחם בדוגמאות בצורה ספרותית, אך
עם בסיס מתמטי, מדעי (שוב יווני), דקדוקי ומוסרי.</span>

<span dir="rtl">7. במאה ה 12 מופיעים ניצני הקבלה, כאשר לספר הראשון
ביניהם (שהגיע לידינו) נחשב "ספר הבהיר". ספר זה (מחברו לא ידוע גם הוא),
כולל מוטיבים תלמודיים ומדרשיים, אך גם מספרות ההיכלות, מספר יצירה,
ולראשונה, מוטיב של עשר הספירות במובן הקבלי.</span>

<span dir="rtl">8. הקבלה מתפתחת במרחב שבין גרמניה למרכז ספרד, אזור
נוצרי, אך חלקו הדרומי היה מאות שנים מוסלמי. תקופת הזוהר שלה היא במאות
השלוש עשרה והארבע עשרה. איפיונה העיקרי הוא מושג עשר הספירות, שהן שלבי
הביניים בין האל המופשט (האינסוף או האין) ובין העולם הגשמי. ייתכן שיש כאן
השפעה עקיפה של הקוסמולוגיה היוונית, שקיבל אותה גם הרמב"ם וכל האסטרונומים
והאסטרולוגים היהודים, לפיה היקום בנוי כבצל, וכל שכבה המכילה כוכב לכת
מנוהלת על ידי "שכל נבדל" (מלאך). גם כאן מגיעים לפעמים למספר עשר.</span>

<span dir="rtl">בין המקובלים של המאה השלוש עשרה (שבסופה נכתב "הזוהר"),
ר' אלעזר מוורמס, ר' יצחק סגי נהור, הרמב"ן, ר' עזרא ועזריאל מגירונה,
האחים יצחק ויעקב הכהן, ר' משה דה ליאון, ר' יצחק דמן עכו, יוסף ג'קטילה,
ועוד ועוד.</span>

<span dir="rtl">מלבד פיתוח תורת הספירות, יש עיסוק נרחב בניתוח טקסטים
קדושים על ידי גימטראות, ניתוח צורת האותיות עצמן, וגם בתיאור המלאכים,
ועוד.</span>

<span dir="rtl">9. גישה מיוחדת לתורת הסוד הייתה לר' אברהם אבולעפיה,
שמשתמש בטקסטים על מנת להגיע לקשר ישיר עם הקב"ה (נבואה) בשיטות של
מדיטציה.</span>

<span dir="rtl">בגלל טענתו ליכולת נבואית, ואפילו משיחיות מסוימת, נרדף,
בעיקר על ידי הרשב"א, וכתביו הוחרמו ולא הודפסו עד תקופה מאוחרת מאוד.  
הנטייה לקשר נבואי עם האל מופיעה מאוחר יותר בקבלת צפת, וכמובן
בשבתאות.</span>

<span dir="rtl">יסודות של קבלה נבואית נמשכים גם בחסידות.</span>

<span dir="rtl"></span>

<span dir="rtl">10. ספר "הזוהר" "מתגלה" על ידי ר' משה דה ליאון, באווילה
שבספרד, ב 1280. התקופה עשירה ביותר בכתבים קבליים, אך ספר זה, שיוחס
לרשב"י, זכה להילה מיוחדת במאות השנים שאחר כך, ואף לתואר "הזוהר
הקדוש".</span>

<span dir="rtl">קרוב לשלושה רבעים מהזוהר, הם "גוף הזוהר" שבנוי כמדרשים
על התורה, בשפה הארמית, הנאמרים על ידי תנאים מחבורתו של הרשב"י. האווירה
רוויה סודות, שהמגלה אותם, בדרך כלל, הוא רשב"י.  
שאר תוכנו של הזוהר מורכב מיסודות רבים (רעיא מהימנא, סבא דמשפטים, ינוקא,
אידרא רבא, אידרא זוטא ועוד). חלקם לפחות צורף לזוהר מאוחר יותר, והם
מגוונים בסגנונם, בגיבוריהם, ובנושאיהם.</span>

<span dir="rtl">מלבד במקרים ספורים הזוהר אינו מתנגש עם ההלכה והמדרשים
הקיימים, ואפילו מתפשר עם הפילוסופיה של התקופה. הגישה הכללית היא של
פרד"ס, כלומר הוספת נדבך של "סוד" המכונה גם "אמת".</span>

<span dir="rtl">11-12. במספר דרשות מספר "הזוהר", ניתן היה לראות מספר
מגמות:</span>

<span dir="rtl">תפיסה של "העולם נברא בשביל ישראל", "הערב רב" (כלומר,
גרים או נספחים, כמקור הרע), ארוטיקה אלוהית (בעיקר זיווג השכינה עם המלך,
שהוא ספירת תפארת), אמונה בשדים ורוחות, גישה תיאורגית של השפעת האדם על
העולמות העליונים, (על ידי תפילה בעיקר, והשפעה ישירה של גדולי ישראל)
וכמובן, גדולתו של הרשב"י.</span>

<span dir="rtl">סגנון הפרשנות רחוק מהפשט ומשתמש בשינוי משמעויות המילים,
שינוי התחביר, מתן משמעת לאותיות בודדות ועוד.</span>

<span dir="rtl">13. במאה ה-16, שנים ספורות אחרי גירוש ספרד, צפת הופכת
להיות מרכז יהודי משגשג לתקופה קצרה של עשרות שנים.</span>

<span dir="rtl">מלבד שגשוג כלכלי, היה גם שגשוג רוחני.</span>

<span dir="rtl">בין הדמויות הבולטות בשנים אלה, הוזכרו ר' יעקב בירב ור'
משה אלשיך שעסקו בהלכה, ר' יוסף קארו שעסק בהלכה ("בית יוסף" ו"שולחן
ערוך") אך גם בקבלה ("מגיד מישרים"). ר' שלמה אלקבץ, ור' משה קורדובירו
שעסקו בקבלה. חלקם היו גם משוררים.</span>

<span dir="rtl">המפורסם מכולם, ר' יצחק לוריא אשכנזי (האר"י הקדוש) מפתח
גישה חדשה לקבלה, עם מורכבות רבה יותר, עם נטייה להפצתה, או לפחות, הרשאה
כזו.</span>

<span dir="rtl">באמצעות תלמידיו ("גורי האר"י") מתחילה תקופה שבה קבלת
האר"י מופצת בכל העולם היהודי.</span>

<span dir="rtl">הכותב העיקרי של תורת האר"י הוא ר' חיים ויטאל.</span>

<span dir="rtl">14-15. תורת האר"י מתארת תהליך בריאה מורכב, המתחיל
בצמצום, ונמשך בבריאת ארבעה עולמות ועשר ספירות בכל אחד. הרעיון המהפכני
בתורה זו, הוא שהקלקול בעולם, לפחות בראשיתו, אינו מעשה אדם, אלא נוצר בתוך
הבריאה, בטרם היות אדם, על ידי "שבירת הכלים" שלא יכלו להכיל את השפע
האלוהי. שבירה זו גרמה ליצירת "הקליפות" ובתוכן "ניצוצות" מהאור האלוהי.
האדם נוצר כדי לתקן את השבר, ומכאן, כמובן, גם הקלקולים שלו...</span>

<span dir="rtl">תפקיד האדם להעלות ניצוצות, (או לעזור לשכינה – מלכות
לעשות זאת), על ידי מצוות ומעשים טובים. קיים גם פיתוח ניכר של "תיקונים",
ו"כוונות תפילה", וכן בעיסוק בזיווגים בעולם העליון המתאפשרים על ידי פעולת
האדם, וכל אלה שייכים לשליחות הזאת.</span>

<span dir="rtl">בתורת האר"י קיים גם פיתוח ניכר של תורת הנשמות. הנשמה
מורכבת מחמש מדרגות, והאדם לפעמים זוכה לדרגה הירודה בלבד ("נפש"). במסגרת
תורה זו מדובר גם על גלגול נשמות שגם תפקידו הוא תיקון הנשמות.</span>

<span dir="rtl">16. יש ויכוח אם תופעת השבתאות נגרמה או הושפעה מתורת
האר"י.</span>

<span dir="rtl">אין ספק ששבתאי צבי היה אדם מופרע, מאני – דפרסיבי, והוא
ביטא זאת בכל דרכו (הפרת מצוות, הוראה לביטול תשעה באב, נישואין עם ספר
תורה, אלימות נגד רבנים ומתפללים). אבל, כנראה, היה כריזמטי מאד, והתמיכה
הנלהבת מנתן העזתי, שהופיע כנביאו, סייעה לו להתפרסם בין יהודי אירופה.
סיפורו הסתיים ב 1666 כאשר הגיע לאסטנבול "להסיר את כתרו של השולטן", ואולץ
להתאסלם.</span>

<span dir="rtl">ספיחים של השבתאות הוסיפו להתקיים, גם דרך הדונמה בסלוניקי
וגם דרך הפרנקיסטים בפולין (מאוחר יותר). זאת, למרות שגברה ההתנגדות בקרב
הרבנים לכל סימן של משיחיות.</span>

<span dir="rtl">17-18. החסידות, רואה את אביה מייסדה כרבי ישראל בעל שם
טוב, שנפטר ב 1760. החצר הראשונה ("החצר" מאפיינת את החברה החסידית) נוסדה
על ידי תלמידו ר' דוב בר המגיד ממזריץ.</span>

<span dir="rtl">למעשה, קיימות "חסידויות" ולא "חסידות", אך קווים
המאפיינים (פחות או יותר) את כולן, הן קיום החצרות סביב "הצדיק" (האדמו"ר),
או, לפחות, זכרון של צדיק מייסד (חסידות ברסלב, והיום גם חב"ד), "עבודה
בגשמיות", ובדרך כלל גם "עבודה בשמחה" (אם כי קיימות גם חסידיות סגפניות
יותר).</span>

<span dir="rtl">החסידים אינם "מקובלים" אך ספגו את קבלת הזוהר וקבלת
האר"י, כתפיסה כללית וכדרך פרשנית במדרשים (שהיו מרבים בהם בריכוזים אצל
הצדיק בשבתות ובחגים).</span>

<span dir="rtl">ר' לוי יצחק מברדיצ'ב מדבר על העלאת ניצוצות כחשובה אפילו
ממצוות (לפעמים), על העלאת הניצוצות על ידי אכילה, ואפילו רווח ממסחר עם
גוי, ובכלל מתייחס בחיוב לגיור ול"ערב רב".</span>

<span dir="rtl">ר' נחמן מברסלב מסביר את הכפירה שאי אפשר להתמודד איתה, על
ידי מושג "החלל הפנוי" (הנוצר, על פי קבלת האר"י על ידי "הצמצום" של
האלוהות כדי לברוא את העולם). כפירה המגיעה מ"חכמות חיצוניות" יש בה עדיין
ניצוצות וניתן להתמודד איתה בשכל, אך כפירה המגיעה מהחלל הפנוי, ההתמודדות
איתה אפשרית אלא רק באמונה תמימה.</span>

<span dir="rtl">וכל זה, כמובן, רק ניצוצות מתורותיהם....</span>

<span dir="rtl">19. המקובל ר' יהודה אשלג, המכונה "בעל הסולם", פועל
במחצית הראשונה של המאה העשרים בירושלים. מפורסם בגלל פירושו "הסולם" לספר
הזוהר, וספרו "תלמוד עשר הספירות" על קבלת האר"י.</span>

<span dir="rtl">השקפתו היא שיש להפיץ את תורת הקבלה, ושתורת הסוד האסורה
היא רק חלק מתורה זו (ג' עליונות). יותר מכך, הוא רואה בתורת הקבלה תורה
חינוכית, שעשויה לא רק לשנות את האדם היהודי, אלא לשנות את החברה האנושית
כולה.</span>

<span dir="rtl">הפרשנות שלו עוסקת במעבר מאגואיזם לאלטרואיזם, כאשר המטרה
של החינוך הקבלי היא בניית חברה קומוניסטית על ידי חינוך (ולא על ידי
כפיה).</span>

<span dir="rtl">הרעיון המרכזי הוא, שאדם יכול להיות אלטרואיסט רק אם יש לו
אמונה בכך שהאל דורש זאת ממנו (וזו, אמנם, דרישתו של האל, על פי פרשנותו של
יהודה אשלג לקבלה).</span>

<span dir="rtl">בעל הסולם ניסה לפעול ממש עם מנהיגים פוליטיים, אך לצערנו,
נפטר (ב 1954), מבלי שהפכנו לחברה קומוניסטית.</span>

<span dir="rtl">אסכולות קבליות ההולכות בדרכו או, לפחות, מתיימרות לכך,
קיימות היום.</span>

<span dir="rtl">  
</span>
