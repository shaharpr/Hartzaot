<span dir="rtl"><u>תפוצות ישראל – ההתנגדות לחסידות</u></span>

<span dir="rtl">מחלוקות בעם ישראל לא חסרות.</span>

<span dir="rtl">ישראל ויהודה, יהודה ובבל, פרושים וצדוקים, ספרדים
ואשכנזים, ציונים ואנטי ציונים...</span>

<span dir="rtl">אבל, המחלוקות הקשות ביותר הן אלו, שבהן הרוב ניסה להוציא
את המיעוט מכלל ישראל, כלומר שהמחלוקת הופכת לפילוג ממשי, וחלק אחד אינו
רואה את השני שחלק מעמו.</span>

<span dir="rtl">נזכיר שלושה פילוגים עתיקים כאלה.</span>

<span dir="rtl">כאשר הפרסים מאפשרים לגולי יהודה שבבבל לחזור לארצם, וחלק
קטן מהם אמנם חוזר ומנסה לבנות את בית המקדש ואחר כך את חומת ירושלים,
מבקשים השומרונים לבנות איתם.</span>

<span dir="rtl">יש, כמובן, גירסאות שונות לגבי מוצאם של השומרונים. הגירסה
של ספר מלכים היא שהם עמים זרים שהאשורים הגלו לישראל, אחרי שהגלו את עשרת
השבטים לבבל.</span>

<span dir="rtl">אבל הגירסה ההיסטורית הריאלית יותר היא, שהם שארית של עשרת
השבטים שהתבוללו עם הזרים, ואולי אפילו עם כפריים מארץ יהודה שהצליחו
להימנע מגלות מבבל.</span>

<span dir="rtl">כך או כך, מדיניות ההתבדלות של עזרא ונחמיה הוציאה את
השומרונים מכלל ישראל, עד היום הזה, למרות ששפתם, כתבם ומנהגיהם, מעידים
שיש להם שורשים ישראליים.</span>

<span dir="rtl">פילוג נוסף שלא ידוע היקפו אירע לאחר חורבן הבית, ובו
מצליחים התנאים להוציא את הנוצרים מכלל ישראל.</span>

<span dir="rtl">פילוג מובהק הרבה יותר הוא בין הרבניים (המימסד הקיים)
לקראים בסוף האלף הראשון לספירה (המאות השמינית והלאה). הקראים מרדו בסמכות
גאוני בבל על ידי פנדמנטליזם, שאימץ את התורה בלבד, ולא הכיר בפרשנות חז"ל
(משנה, תלמוד, וכו'). הם הוצאו מכלל ישראל בדרך "הרגילה" על ידי איסור
חיתון איתם, ומגע בכלל (חרם).</span>

<span dir="rtl">בתקופה ההיא היה הפילוג משמעותי ביותר כי הקראים היוו
למעלה משליש מעם ישראל. במשך הזמן מספרם הלך ופחת והיום הם כאחוז אחד מכלל
ישראל, ולבסוף בזכות כמה רבנים נועזים, הם הוכרו חזרה כיהודים...</span>

<span dir="rtl">וגם החסידות מהווה איום על המימסד הרבני המסורתי, החל מסוף
המאה ה-18</span>

<img src="לז. תפוצות ישראל-ההתנגדות לחסידות/media/image1.png" /><span dir="rtl">י</span><img src="לז. תפוצות ישראל-ההתנגדות לחסידות/media/image2.jpeg"
style="width:7.19792in;height:6.08224in"
alt="שלבים בהתפשטות החסידות במאות השמונה עשרה והתשע עשרה" />

<span dir="rtl">בסוף המאה ה-18, ואפשר לנקוב בתאריך מדויק יותר, 1772,
מתחיל תהליך דומה למאבקים קודמים, בין החסידים ובין המתנגדים, כאשר
המתנגדים מנסים לדכא את השינויים, ואפילו להוציא את החסידים מכלל
ישראל.</span>

<span dir="rtl">כאן המאבק הוא בעיקר בבתי הכנסת, אך גם בכשרות.</span>

<span dir="rtl">המתנגדים אינם תנועה חדשה, אלא הם המימסד היהודי
הקיים.</span>

<span dir="rtl">הניסיון נכשל, והיום רוב החרדים הם חסידים...</span>

<span dir="rtl">גם תקופת העימות לא הייתה ארוכה, ונמשכה עשרות שנים
בודדות.</span>

<span dir="rtl">אבל דברים שנכתבו בעימות הזה מתחרים אפילו במה שנכתב לקראת
הבחירות בראשון לנובמבר 2022.</span>

<span dir="rtl">אגב, בדומה לכך, קיימים קולות בציבור החרדי והחרד"לי,
היום, להוציא את הרפורמים מכלל ישראל, אך גם במקרה זה, כמו במקרה החסידים,
לא ברור מי יוציא את מי.</span>

<span dir="rtl">בשנת 1772 נפטר המגיד ממזריטש, אבל כבר באותה שנה מורגשת
התפשטות התנועה החסידית באמצעות תלמידיו, שמן הסתם, חלק לפחות עזבו את חצרו
קודם והקימו מרכזים חסידיים חדשים, בפולין ובליטא. הראשון בהם, ר' אהרון
מקארלין.</span>

<span dir="rtl">את כתבי הפלסטר של המתנגדים, שחלקם הגדול כנראה לא נשאר,
לקחתי ממאמר של ההיסטוריון שמעון דובנוב, שיצא בשנת תשכ"ט, כ"קונטרס
לתלמידים" של האוניברסיטה העברית, בשם</span> CHASSIDIANA<span dir="rtl">,
\[כתבי התנגדות על כת החסידים\]. מאמר זה הוא העתקת צילום של שני מאמרים של
ההיסטוריון מתרע"ח ותרפ"ג (כלומר האחרון 1923).</span>

<span dir="rtl">הדברים נכתבו בערך לפני מאה שנה, ובערך מאה שנה אחרי
התרחשות המאורעות.</span>

<http://jewishhistory.huji.ac.il/kuntress/Chassidiana/chassidiana.pdf>

<span dir="rtl">וכך כותב דובנוב בהקדמה למאמר:  
בקובץ זה יבאו כל התעודות הנוגעות למחלוקת החסידים והמתנגדים משנת תקל"ב עד
תקע"ו (1772 עד 1816) – הוא זמן הכבוש של החסידות, שכבשה את חצי עולמה של
היהדות בפולין, רוסיא, אונגריה ורומיניה. היהדות הרבנים התחילה
במלחמת-תנופה נגד הכת המורדת וגמרה במלחמת-מגן נגד האויב, שהיה הולך וכובש
את הקהלות במהירות שאין דוגמתה בתולדותינו.</span>

<span dir="rtl">בהמשך הוא מסביר, שרוב החומר הרלוונטי אבד, מפני שהחסידים
הצליחו לשרוף אותו...</span>

<span dir="rtl">היו שלוש התקפות חריפות על החסידות, שכולן כנראה, בהשראת
"הקהל" של ווילנה, ומיוחסות בצדק או שלא בצדק לגאון מווילנה, אך יצאו גם
בברודי ובשקלוב (היום אוקראינה ובלרוס בהתאמה) . בשנת תקל"ב (1772), בשנת
תקמ"א (1781) ובשנת תקנ"ו</span> <span dir="rtl">(1796).</span>

<span dir="rtl">בשנת תקל"ב יצא ספר בשם "זמיר עריצים וחרבות צורים" שהוא
לקט של כרוזים, מכתבים ותקנות בנושא. לא ידוע בוודאות מי ערך את הספר. ניתן
ללמוד ממנו על התנהגות החסידים באותו הדור, או לפחות, כיצד הם נראו בעיני
מתנגדיהם.</span>

<span dir="rtl">וזו הפתיחה שלו:</span>

<span dir="rtl">לזמר עריצים ולהכרית כל החוחים והקוצים מכאיבים וסילונים
ממאירין, המשלחין מעינם מעין נרפש ומקור משחת בם מום בם: הסובבים את השושנה
גנת ורד כרם חמד בית ישראל...</span>

<span dir="rtl">אחר כך מופיע העתק "אגרת הקנאות" שלא ברור מי כתב אותה, אך
נכתבה בווילנה באייר תקל"ב "מן איש אחד נכבד ומפורסם":</span>

<span dir="rtl">....אשר אזרו נגידי קהלתנו חלציהם לגדור פרצות בית ישראל
שנפרצה בעו"ה,... מפני המתקדשים והמטהרים, חולין המה שעשו עצמם על טהרת
הקדש, הלובשים אדרת שער למען כחש, ובשם חסידים וקדושי עליון מכונים ולשונם
חלקלקות יביעון....</span>

<span dir="rtl">...כי שבע תועבות בלבם לצודד נפשות נקיים, ומבטלין תלמוד
תורה ברבים ופורקים עול תורה מעל צווארם ומעל צווארי בנים היקרים... באמרם
אליהם יום יום שחלילה לבלות ימיהם בתורה, כ"א על העבודה זו תפלה, וח"ו
להתעצב כלל, רק תמיד בשהוי ושמחה...</span>

<span dir="rtl">... ותמיד שוהין קודם תפלתם שעות שתים... וגם תפלתם תועבה,
באמרם שח"ו לכון פירוש המלות... ומהפכים לפני ארון ברית ה' כמהפכת זרים
ונכרים, ראשיהם למטה ורגליהם למעלה...ודתיהם שונות מכל עם הישראלי... מבזין
לומדי התורה הקדושה ותמיד הומים בשחוק והיתול ושמחת הוללות.</span>

<span dir="rtl">.... עד שקמנו עיר ואם בישראל קהלתנו ק"ק ווילנא יצ"ו
ואזרו נגידי קהלתנו ויעטו קנאת ה' צבאות, ובצירוף... **ובראשם עטרת ראשנו
מ"ו נ"י ע"י פ"ה הגאון האמתי המקובל האלקי אשר שמו נודע בשער בת רבים כבוד
שם תפארתו ותהלתו מלאה הארץ האירה מכבודה מוהר"ר אליהו חסיד ועניו, להודפם
ולרודפם ברודף מלא....**</span>

<span dir="rtl">...ובערו בם הבערה לבער הקוצים מכרם ה' צבאות, ושרפו ספרי
דתיהם השונים מכל עם בית ישראל בשער בית הכנסת בקהלתנו בעת כניסת
השבת...</span>

<span dir="rtl">באותה שנה יוצא כרוז בקהילת ברודי, שחלקו אידיש וחלקו
עברית, ולהלן קטעים:</span>

<span dir="rtl">כאשר ראינו האגרת הכתובה מקריה נאמנה מק"ק ווילנא, אז
דארטין האט מתנוצץ גיוועזין אש זרה, כמה אנשים רעים וחטאים לה'....</span>

<span dir="rtl">... בכן האבין העדה הקדושה הנ"ל גוזר ווערין בחרם הגדול
והנורא, בכל החרמות ושמתות ונדוים, בכל האלות והקללות שבתורה ובמשנה התורה
ובכל כתיב הקדש, בחרם יהושע בן נון שהחרים את יריחו, ובשמתא דשמת' ברק
למרוז, ובקללות שקלל אלישע את הנערים על שביזו את כבודו... ובחרמות שהחרימו
אנשי כנה"ג...</span>

<span dir="rtl">...וכל אנשי קהלתנו זענין מוזהרים ועומדים זאלין ניט עסין
משחיטת החלפים ההם...</span>

<span dir="rtl">... שאין כח ביד שום אדם לשנות מנהג גוד שהחזיקו בו
אבותינו במדינה זו...</span>

<span dir="rtl"><u>הגאון מווילנה</u></span>

<span dir="rtl">רבי אליהו בן שלמה זלמן, המכונה "הגאון מווילנה" ובראשי
תיבות הגר"א, חי בין השנים 1720 ל 1797, והיה דמות רבנית יוצאת
דופן.</span>

<span dir="rtl">נולד בכפר בליטא, למד תורה, ספרות תלמודית ומדרשית, וקבלה,
אך גם מדעים. בגיל 20 נסע באירופה, פולין, ברלין, אמסטרדם. מגיל 25 ועד
מותו ישב בעיר ווילנא למד תורה, אך סירב למלא כל תפקיד רשמי בקהילה.</span>

<span dir="rtl">למרות זאת, בגלל שנחשב לגאון בכל תחומי היהדות, קהילת
ווילנה פירנסה אותו כל ימיו.</span>

<span dir="rtl">האגדות מספרות שהיה ישן שעתיים ביממה, ולומד כל
השאר.</span>

<span dir="rtl">המעניין הוא שהוא תמך בלימודי מדעים, וכתב ספר על מתמטיקה,
אסטרונומיה וגאומטריה. עודד תרגום "ספר אוקלידס" לעברית. לעומת זאת התנגד
ללימוד הפילוסופיה ואף כתב נגד הרמב"ם.</span>

<span dir="rtl">הגר"א ידוע בהתנגדותו לחסידות, יש האומרים שעמד בראש
המתנגדים.</span>

<span dir="rtl">כך או כך, מסופר על ניסיונות גדולי החסידות מהדור השלישי
המנסים למנוע את הקרע, ובראשם ר' שניאור זלמן מלאדי, מייסד חסידות חב"ד,
הידוע בשמו "בעל התניא" על שם ספרו.</span>

<span dir="rtl">(מתוך אתר "קרוב אליך – עבודת ה' ברוח החסידות)</span>

<span dir="rtl">בעודו תלמיד בחצר המגיד ממזריטש \[בשנתו האחרונה של
המגיד\], פעל **בעל התניא** \[כינוי לר' שניאור זלמן מלאדי, על שם ספרו
"התניא\] יחד עם רבי מענדל מוויטבסק ורבי אברהם מקאליסק, על מנת למנוע את
הכרזת ה'חרם' העגומה שנעשתה בידי המתנגדים לחסידות בשנת תקל"ב. האדמו"ר
הזקן מתאר את נסיעתם להגר"א</span>:

"<span dir="rtl">הלכנו אל הגאון החסיד נ"י לביתו להתווכח עמו ולהסיר את
תלונותיו מעלינו, וסגר הדלת בעדנו פעמיים, וכאשר דיברו לו גדולי העיר:
רבנו, הנה זה הרב המפורסם שלהם בא להתווכח עם כבוד תורתו, ובאשר ינוצח
בוודאי בזה יהיה שלום על ישראל, דחה אותם בדיחויים. וכאשר החלו להפציר בו
מאוד, חלף והלך לו ונסע מן העיר ושהה שם עד יום נסיעתנו מהעיר</span>".

<span dir="rtl">לגבי תפקיד הגאון מווילנה במאבק האנטי חסידי, אפשר לשער
שתי השערות, גם על פי הידוע לנו על הקורה בזמננו. ייתכן שהיה מעורב מאוד
באירועים ונקט עמדה חד משמעית על פי שיקול דעתו, אך ייתכן גם שהיה סגור בד'
אמות מחקריו, ולמרות מה שנכתב לעיל, היה מכשיר בידי הפוליטיקאים "ראשי
הקהל". שהרי גם בימינו יש רבנים גדולים שהם גם פוליטיקאים, ואחרים שהם
מכשיר בידי הפוליטיקאים.</span>

<span dir="rtl">ברור שהחסידות היוותה בעייה קשה, מפני שבתי הכנסת היו
משותפים לכל, והתנהגות שונה של חלק מהמתפללים בבתי הכנסת יוצרת שערוריות
בכל מקום.</span>

<span dir="rtl">לכן, המתנגדים מדגישים את נוסחי התפילות, ובעיקר התנהגות
בתפילות, ותמיד את המנהג להשתולל ("מתהפכים ראשם למטה ורגליהם למעלה"),
שככל הידוע היתה תופעה זמנית של ביטוי התלהבות. אבל, כמובן, הדגשת הדביקות
באל, על פני הלימוד והתפילה איפיינה חלק גדול מהחסידיות, וכך גם עד היום
(אך היום החסידויות שונות זו מזו).</span>

<span dir="rtl">רגיעה חלה על ידי התערבות השלטונות. בשנת 1795 אסר הצאר
הרוסי החרמות ובשנת 1804, שלושים שנה אחרי התחלת ההתנגדות אישר לחסידים
להקים מנייני תפילה עצמאיים (כלומר, להפריד את בתי הכנסת). באיזור שבשליטת
אוסטרו-הונגריה, נאסרה רדיפת החסידות כבר ב 1788.</span>

<span dir="rtl">גם התנהגות הצדיקים, שברובם היו דווקא ממעמד גבוה יחסית,
ומלומדי תורה, הייתה שמרנית יותר, מנעה החרפה. אך עד שהגיעו "השנים הבאות"
עוד עברו על המאבק הרפתקאות רבות...</span>

<span dir="rtl">וכך כותב שמעון דובנוב על הגל השני של רדיפות
החסידים:</span>

<span dir="rtl">לאחר תשע שנים, בשנת תקמ"א \[1781\], השתערו המתנגדים שנית
על החסידים. בזמן זה נתרבו החסידים בקהלות ליטא ורייסן והעמידו "צדיקים",
משלהם, \[רייסן היא רוסיה האדומה, כוללת את לבוב, ברודי, בוטשאטש, שלוטשוב,
הייתה אחר כך גליציה המזרחית\], ובאותה השנה הגיע לליטא הספר הראשון של
החסידות – "תולדות יעקב יוסף", שהובאו בו פתגמים בשם הבעש"ט עם באורים
מתובלים בעקיצות חריפות נגד הרבנים. אז נשלחו משולחים מווילנא לקהלות
הראשיות בליטא לעורר את רוח הקהל נגד "המינים". גדולי הקהלות ממינסק,
פינסק, בריסק, הורדנא וסלוצק התועדו לאספה בעיר זעלווי, בימי השוק שבאלול
תקמ"א, והכריזו חרם קשה מאד על החסידים: אסרו להתחבר אליהם, להתחתן בם, לבא
אתם במשא ומתן, לקבור מתיהם, וכמעט שהוציאו אותם מכלל ישראל. מזמן זה
השתרשה השנאה בין המריבים בקהלות ליטא ורייסן וגרמה לכך, שלאחר חמש-עשרה
שנה פרצה מלחמה ארוכה וקשה.</span>

<img src="לז. תפוצות ישראל-ההתנגדות לחסידות/media/image3.jpeg"
style="width:6.76553in;height:10.84375in" />

<span dir="rtl">אחד החידושים של החסידים, ואולי החידוש ההלכתי המוזר ביותר
הוא נושא השחיטה בסכינים מלוטשים. עניין סכין השחיטה מעסיק את ההלכה מאז
ומתמיד ואסור לו להיות פגום, כי אז הבהמה אינה כשרה. בלי להיכנס לעובי
הקורה, הסכינים המקובלים היו עבים וחדים. החסידים, מאז המגיד ממזריץ הנהיג
סכינים דקים ומלוטשים עוד לפני השחזתם. הטענה הנגדית היא שסכינים דקים
נפגמים בקלות...</span>

<span dir="rtl">כך או כך הייתה סיבה לריב. הנה, למשל קטע קטן ממכתב של
אברהם קצינלינבוגן מבריסק (מתנגד) אל ר' לוי יצחק (שהיה אחר כך
בברדיצ'ב):</span>

<span dir="rtl">עמודי שמים ירופפו ותמהו מקול ההולך על ארבע כנפות הארץ,
אשר אספו החסידים כורתי עלי זבח להטיל מום בקדשים וליתן שמץ דופי בסכינים
שלנו המוחזקים בידינו מימות עולם דור אחרי דור באין פוצה ומפקפק. ובחזקת כי
גבה לבם פוסלים ואינם רוצים לאכול משחיטת החלפים הכשרים, והחליפו רע בטוב
וטוב ברע לשחוט תמורתם בסכינים המלוטשים החדים, חד חד נחית ובלע לבלע
ולהשחית, כי קרוב הדבר להיות שחיטתם נבילה, בהיות הסכין חד קרוב הדבר להיות
נפגם בעור....</span>

<span dir="rtl">כלומר, ככל שהסכין דק יותר, הוא עלול להיפגם תוך כדי
השחיטה ואז הבשר לא כשר...</span>

<span dir="rtl">בסופו של דבר החסידות ניצחה, או לפחות שיטתה התקבלה גם
היא, וייתכן שהטכנולוגיה פתרה את הבעייה ביצירת סכינים ממתכות קשות ואמינות
יותר...</span>

<span dir="rtl">לפני תיאור המתקפה השלישית, נעיר הערה לגבי מושג "הרודף
הנעלם". והקטע הבא לקוח מאתר "בחדרי חרדים" ברשת:</span>

<span dir="rtl">המסתורין סביב דמותו של "הרודף הנעלם" נשארו כשהיו. "הרודף
הנעלם" היה שייך לסקציה של פשעים ממוסדים שהתרחשו בקהילות היהודיות במזרח
אירופה לפני 150 שנה. זהותו היתה הסודות השמורים ביותר של הקהילות. תפקידו
היה לשכור רוצחים שכירים שיפעלו נגד אנשים שאיימו על הקהילה. הוא נבחר מתוך
קבוצת הנהגה מצומצמת, ומלבד חבריה איש לא ידע מיהו. ההנהגה המקומית הפקידה
בידו את השמירה על הביטחון הפנימי של הקהילה</span>.  
  
"<span dir="rtl">הרודף הנעלם" השאיר אחריו מעט מאוד עקבות וכך הפך לאגדה
יהודית מרתקת. "בכל קהילה אז היו מלשינים", אומר ד"ר מוטי זלקין, מרצה בכיר
בחוג לתולדות עם ישראל באוניברסיטת בן-גוריון בבאר שבע, "זה היה מקצוע, כמו
שהיה רב וסנדלר, היה מלשין. כל עוד ההלשנה היתה רק על דברים 'קטנים' זה היה
בסדר, המלשין הרוויח את כספו וכלום לא קרה. הבעיה נוצרה כשהמלשינים הסגירו
לשלטונות מידע שהיה עלול לפגוע באופן ממשי בשלמות הקהילה". מהסיבה הזאת,
הקימו הקהילות מנגנון אבטחה ובראשו בעל תפקיד שנקרא "הרודף
הנעלם</span>".  
  
"<span dir="rtl">יש לנו מעט מאוד תיעוד בעניין, אבל יש לנו", אומר ד"ר
זלקין, "בקהילת סלונים ברוסיה הלבנה הכניסו בתקנון של הקהילה תקנות הקשורות
לרודף הנעלם. גם בפנקס של קהילת מינסק, התפקיד של הרודף הנעלם מוזכר.
ב-1836 נמצאה גופה של יהודי בנהר על יד העיירה אושיץ באוקראינה. בתחילת
החקירה התברר ששמו יצחק אוקסמן. הוא היה מלשין, בעיקר הלשין על יהודים
שהשתמטו מהשירות הצבאי ומתשלום מסים. בקהילה היה מי שהחליט שאוקסמן עבר את
הגבול, ולכן יש לחסל אותו ויהודי נוסף, שמואל שוורצמן. חקירת המשטרה הגיעה
בסופו של דבר למבוי סתום. איש בקהילה לא גילה מי נתן את ההוראה לרצוח את
שני היהודים האלה, אבל ככל הנראה האחראי לכך הוא הרודף הנעלם</span>".  
  
<span dir="rtl">והנה לקראת סוף ימיו ודווקא לאחר מות הגאון מווילנה, ב
1797, גבר המאבק בתוך העיר ווילנה בין המתנגדים לחסידים.</span>

<span dir="rtl">להלן קטעים מתוך "כרם חב"ד – עיון וחקר במשנת חב"ד, דברי
ימי החסידות ודרכי החסידים גיליון 4 חל א" מתוך את</span>
HEBREWBOOKS<span dir="rtl">.</span>

<span dir="rtl">למרות שהחומר מובא מנקודת ראות חסידית, הוא מכיל חומר
מחקרי.</span>

<span dir="rtl">ב'הושענא רבה' תקנ"ח – יומיים אחר פטירת הגר"א – הוחלט
לחדש בווילנא את החרמות של שנת תקל"ב. ההחלטה היא בעלת גוון מקומי
בלבד....</span>

<span dir="rtl">כמה מובאות מתוך ההחלטות החדשות יזכירו לנו היטב את חוקי
סדום ששרוו בווילנא בעת המלחמה ברב \[הכוונה לרב שניאור זלמן\]; **איומי
'הרודף הנעלם' נזכרים שוב ושוב**, וכבר למדנו לדעת כי איום זה גובל ברדיפות
בלתי-מוגבלות, חרם כלכלי מוחלט, העמדת עדי שקר והפצת עלילות שווא.</span>

<span dir="rtl">"...וכל אחד מאנשי קהלותינו יכול להיות רודף כנ"ל... שיהיו
רודף בזה כאילו עלה במסוכם מכל אסיפת רח"ש \[רב, חזן, שמש\]. ...</span>

<span dir="rtl">והכוונה שכל אחד יכול לחפש חומר מפליל על החסידים.
והנימוקים הישנים:</span>

<span dir="rtl">יצאו אנשים מקרב המחנה ופרצו גדר עולם, משנים ממטבע שטבעו
חכמים בברכות ובתפילות, מרימים קול בתפילה ושאר התנהגות משונים מכל עם
ישראל... ועושים חבורות וממנים לעצמם איש אחד ומכנים אותו בשם רב
ורבי.</span>

<span dir="rtl">ובנוסף:</span>

<span dir="rtl">...תיכף לאחר פטירתו \[של הגר"א\] נתאספו החסידים הנ"ל
ועשו משתה ושמחה...</span>

<span dir="rtl">ומעניין שהרב הזקן (כינוי לשניאור זלמן מלאדי)
אומר:</span>

<span dir="rtl">עתה, לא מכבר, נתגדלה אותה שנאה ומחלוקת בעיר וילנא אחר
פטירת רבם אליהו ז"ל... אשר אף שגם הוא לא היה מאוהבנו מחמת הדיבה שהוציאו
עלינו יהודי העיר... **ואעפ"כ כל** **ימי חייו לא הניח להם להכנס למריבות
גדולות ולהתנכל ליהודי וילנא המוסיפים בתפילתם..** \[כלומר, החסידים\] אבל
אחרי פטירתו החלו להתנפל עליהם והטילו עליהם חרמות.</span>

<span dir="rtl">על רציחות לא ידוע לנו, והשיא של המאבק הוא המלשינות
לשלטונות הרוסיים.</span>

<span dir="rtl">המאמר בכתב העת של חב"ד, מודה שהמלשינים הראשונים לשלטונות
היו דווקא החסידים, אלא שהם התלוננו בערכאות על הרדיפות, ואמנם הנהלת הפלך
אסרה על "הקהל" (ההנהגה היהודית) לענוש עונשי גוף ולהשתמש בנשק החרם.
שניאור זלמן התחרט אחר כך על התלונה לשלטונות, והיו לו סיבות טובות
לכך.</span>

<span dir="rtl">ב 1798 נכתבה מלשינות על שניאור זלמן מלאדי לשלטון הרוסי,
על ידי הירש בן דוד.</span>

<span dir="rtl">ומהמקור הנ"ל, ציטוט מתוך ציטוט:</span>

<span dir="rtl">שח לי זקן אחד מתושבי קרית וילנה... שביום שמת הגאון החסיד
ר' אליהו... נאספו רעיו ותלמידיו... וייראו מאוד פן תגבר יד החסידים...
ועוד בחצר בית-הקברות החלו לנדב זהב וכסף לצורך החזקת כת הלומדים ולרדוף
אחרי החסידים...</span>

<span dir="rtl">ותהי ראשית מלאכתם למסור לדין מלכות שבעת ראשי החסידים אשר
בווילנה ואשר כל הכת נשענת עליהם, וישימו עליהם עלילות דברים, כי נטפלו
לנאפוליון מצרפת, הלוחם בימם ההם במצרים, ומחזיקים את חילו בכלי
קרב...</span>

<span dir="rtl">ואכן נאסרו מספר מראשי החסידים, ואף נשלחו לחקירה
בפטרבורג.</span>

<span dir="rtl">רקע אפשרי להאשמות, קשור בעליית החסידים לארץ ישראל בשנת
1777, ובראשם ר' מנחם מנדל מוויטבסק ור' אברהם מקאליסק. החסידים, ושניאור
זלמן בראשם, אספו כספים ושלחו אליהם, כדי לקיימם בארץ ישראל. כספים אלה היו
תירוץ להאשימם בעזרה כספית לנאפוליון, שהיה אויב גם לרוסים, ונלחם אז
באיזור מצרים וארץ ישראל.</span>

<span dir="rtl">קיימים מסמכים רבים באתר לעיל, שנכתבו על ידי השלטונות
הרוסים העוסקים בעניין (אצלם החסידים נקראים "קרלינים", כי כאמור הקהילה
החסידית הראשונה בליטא הוקמה על ידי ר' אהרון מקארלין).</span>

<span dir="rtl">אני מצטט דווקא ממכתב של אשת אחד החסידים שנאסרו ללופוחין,
מושל מקומי:</span>

<span dir="rtl">הוד מעלתך אדון רב חסד.</span>

<span dir="rtl">לפני ימים מספר החלטתי לנקוט צעד נועז כדי להקל את מצבי
הדחוק, החלטתי לשלוח בקשה למלך הגדול של רוסיה...</span>

<span dir="rtl">עקב הלילה ההוא שהבעלים שלנו נלקחו למקום בלתי ידוע הפכו
הצרות שלנו ליאוש מוחלט. אם הם נלקחו לסנט פטרבורג ויובאו לפני הוד מלכותו
אז ודאי שחפותם תתגלה לך, וגם הנסיבות שבגללם עשה הקהל את מעשיו הבלתי
חוקיים ומנסה לחסלם. אבל אם לא ירשו להם להצטדק הם יאבדו בחנם, גם אנחנו
הנשים נאבד וגם משפחותינו. עלינו לחשוש מאוד ממזימותיהם הרעות של הקהל ושל
ראש העיר המחפה על הקהל...</span>

<span dir="rtl">על פי המסמכים המובאים, החקירה הרוסית נראית רצינית
והוגנת, והקיסר עצמו מצווה לשחרר את האסורים, אך לפקח עליהם.</span>

<span dir="rtl">הם שוחררו בי"ט בכסלו, ויום זה נחוג עד היום אצל חסידי
חב"ד.</span>

<span dir="rtl">אך צרותיו של מייסד חב"ד לא תמו.</span>

<span dir="rtl">ב 1981 נאסר הרב פעם שנייה.</span>

<span dir="rtl">הוא זומן לחקירה בסנט פטרבורג, ובו בזמן בוצע חיפוש בביתו
ונלקחו כמאה ספרים וגיליונות כתובים שלו. קיימות מספר גירסאות לחקירה שלו.
לפי אחת מהן הוא עומת עם מלשין בשם אביגדור.</span>

<span dir="rtl">בסופו של דבר הצאר מורה לשחררו למעצר בית בפטרבורג. הוא
שוחרר לחלוטין רק אחרי מות הצאר, ועליית צאר חדש. לפי גירסה אחרת נסיך
איזורי התפעל ממנו ומשכנע את השלטונות לאפשר לו לגור בעיירה ליאדי (והוא
מכונה היום ר' שניאור זלמן מליאדי).</span>

<span dir="rtl">לא נוכל לעצור כאן, בסיפור מאסרו של ר' שניאור זלמן מלאדי,
הוא "האדמו"ר הזקן" או "האדמו"ר הראשון" או "הרב הזקן" של חסידי חב"ד, מבלי
לצטט משהו מגירסה חסידית אופיינית.</span>

<span dir="rtl">כשהביאו את הרבי לפטרבורג הושיבוהו תכף בחדרים החשאיים של
המבצר הפטרופבלי. יותר משבעה שבועות ישב במבצר זה. בשלשה שבועות הראשונים
ישב במשטר חמור מאד, ובחדרים המיוחדים למורדים במלכות, שכן אחד מעיקרי
המלשינות היה שהרבי מקבץ כספים רבים ושולח להשולטן בטורקיה (כלומר: לקופת
ר' מאיר בעל הנס</span>…<span dir="rtl">). אחרי כן העבירוהו למקום יותר
נוח, שם, במבצר זה עצמו.</span>

<span dir="rtl"> </span>

<span dir="rtl">החקירות והדרישות התקיימו לא שם, במבצר, אך במועצה החשאית,
שקורין ברוסית "טייני סובייט", ובכל פעם היו מובילים אותו מן המבצר
לה-"ט.ס.", ופקיד מיוחד היה מעביר אותו בסירה את הנהר "ניבה". פעם בנסעם
בסירה, רצה הרבי לקדש את הלבנה, וביקש את הפקיד שיעמיד את הסירה. לא רצה
הפקיד, אמר לו הרב: אם אחפוץ אוכל בעצמי לעכב את הסירה מהילוכה. ולאחר
שהפקיד עדיין סירב, עמדה פתאום הסירה מלכת. הרבי אמר את המזמור הללו את ה'
מן השמים, שאומרים לפני קידוש לבנה, אך הברכה עצמה לא אמר והסירה זזה
ממקומה. כשהרבי ביקש שוב את הפקיד לעכב את הסירה, אמר לו הפקיד: מה תיתן לי
בעבור זה? ונתן לו הרבי ברכה, כתובה בפתקא, בעצם כתב ידו. אותו פקיד עלה
אחרי כן לגדולה והאריך ימים באושר ובכבוד. הפתקא של הרבי היתה משובצת אצלו
במסגרת של זכוכית עבה ומקושטת בזהב, והיה מוקירה ומעריצה מאד. וכשהרבי
הריי"צ סיפר פעם מעשייה זו, הוסיף:</span>

<span dir="rtl"> </span>

<span dir="rtl">"בהיותי ילד התפלאתי. מכיוון שהרבי כבר העמיד בעצמו את
הסירה, מדוע לא אמר גם את הברכה, ולא היה צריך להיזקק לטובותיו של אותו
גוי? אך כשנתבגרתי והעמקתי בחסידות, הבנתי שזהו עניין גדול בעבודה, ושכך
מוכרח היה הרבי לעשות, כי מצווה צריכים לקיים דווקא כשהיא מלובשת בדרך
הטבע, ולא על ידי ניסים שלמעלה מן הטבע".</span>

<span dir="rtl"> </span>

<span dir="rtl">ואין ספק, שהסיפור החסידי, הרבה יותר נחמד מההיסטוריה
היבשה. וסיפורי החסידים את תרומה גדולה מאוד לתרבות ישראל.</span>

<span dir="rtl">הרוחות הרעות בין חסידים למתנגדיהם נרגעו משנות העשרים של
המאה ה-19, וכבר מאתיים שנה שהמלחמות ביניהם מתחוללות בבדיחות הדדיות,
לגלוג, וכמובן, גם קצת פוליטיקה. רק לאחרונה נחשף ויכוח מר בין דגל התורה
הליטאית לאגודת ישראל החסידית. גם בתוך החסידות עצמה, לא חסרים מאבקי
שליטה.</span>

<span dir="rtl">כבר הערנו שהתערבות השלטונות נגד הרדיפות, ובעד אפשרות
היפרדות במניינים (בתי הכנסת) הייתה משמעותית.</span>

<span dir="rtl">כך שהרגיעה היחסית מגיעה ממיסוד הפילוג. החסידים מקבלים את
האפשרות להתפלל בבתי כנסת שלהם, ולהשתמש בשחיטה שלהם, וכו'. כולנו זוכרים
את הפילוג בקיבוץ המאוחד.</span>

<span dir="rtl">לא פחות מכך, תורמת לרגיעה ההתמתנות בקיצוניות של החסידים,
הן בהתנהגות היומיומית והן ביחסם ללימוד תורה.</span>

<span dir="rtl">ולבסוף, מה יותר טוב מאויב משותף לליכוד השורות... מתחילה
תקופת ההשכלה.</span>
