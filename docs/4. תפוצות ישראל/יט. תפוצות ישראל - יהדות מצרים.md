<span dir="rtl"><u>תפוצות ישראל – יהדות מצרים</u></span>

<img src="יט. תפוצות ישראל - יהדות מצרים/media/image1.jpeg"
style="width:7.36458in;height:5.89167in"
alt="סיכומים ועבודות גיאוגרפיה בגרות דפי עבודה, י&quot;ב דף עבודה מצרים" />

<span dir="rtl"><u>מצרים על חצי רגל אחת</u></span>

<span dir="rtl">מצרים, בכל הדורות, הייתה קשורה בנילוס, ומיושבת לאורכו,
ובפרט בדלתא שלו, עד חופי הים התיכון. ברור שגבולותיה הישרים היום נוצרו
בסרגל, אך אין לכך חשיבות לעניננו.</span>

<span dir="rtl">ההיסטוריה של מצרים, מתחילה משנת 3250 לפנה"ס בערך, וזה,
אם נראה את תחילתה של ההיסטוריה בתאריך שממנו קיימים ממצאים של כתב.</span>

<span dir="rtl">אבל הואיל ואנו עוסקים בחיי היהודים, ועל יהודים, או אפילו
"בני ישראל" ניתן לדבר לכל המוקדם משנת 1200 לפנה"ס, לא נעסוק בהיסטוריה
המוקדמת של מצרים.</span>

<span dir="rtl">שיא האימפריה המצרית היה באלף השני לפני הספירה, ולמעשה,
שקיעתה, מאפשרת את תחילת היווצרות הממלכות הישראליות, (ושאר הממלכות
הקטנות) העצמאיות לפעמים...</span>

<span dir="rtl">כבר אשור כובשת את מצרים לתקופה קצרה בערך ב 700 לפנה"ס,
ובבל כובשת את מצרים לתקופה קצרה בשנת 600 לפני הספירה.</span>

<span dir="rtl">הפרסים כובשים את מצרים בשנת 525 לפנה"ס לתקופה של יותר
ממאה שנה, ולאחר כמאתיים שנה, מצרים בשלטון היווני ההלניסטי, ומלכיה הם
"בית תלמי" שושלת המולכת 300 שנה, עד הכיבוש הרומי בשנת 30 לפנה"ס. אחרי כן
מצרים היא פרובינציה רומית.</span>

<span dir="rtl">בין הכיבוש האשורי, הבבלי, הפרסי וההלניסטי היו תקופות של
עצמאות מצרים. מבחינה מסוימת אפשר לראות גם בשלטון ההלניסטי עצמאות ואפילו
אימפריה מצרית.</span>

<span dir="rtl">מעניינת היא השמרנות של תושבי מצרים שראו במלכי בית תלמי
"פרעונים", ואפילו בקיסרים הרומיים, שלא ישבו במצרים. זה היה נדרש כדי
להתאים לתפיסה הדתית העתיקה של המצרים, לפיה השליט הוא חצי אל, שהתערערה רק
במאה הרביעית לספירה עם התבססות הנצרות, שמתחילה לחדור כבר במאה
השנייה.</span>

<img src="יט. תפוצות ישראל - יהדות מצרים/media/image2.jpeg"
style="width:7.16528in;height:5.37396in"
alt="תמונה שמכילה טקסט, אבן, חומרי בנייה התיאור נוצר באופן אוטומטי" />

<span dir="rtl">תבליט מצרי המתאר את הקיסר טריאנוס בלבוש פרעוני, מקריב
קורבן לאלה תחתור ובנה.</span>

<span dir="rtl">(המאה השנייה לספירה).</span>

<span dir="rtl">מעניין שאחרי 600 שנה של שלטון פרסי, יווני ורומי (שכולם
השתמשו בכתב האותיות), עדיין נפוץ הכתב ההירוגליפי. (ובזכות זה הוא גם ניתן
לפענוח במדע המודרני).</span>

<span dir="rtl">אחרי פיצול האימפריה הרומית, ב 395, מצרים ממשיכה להיות
בשלטון ביזנטי נוצרי, עד הכיבוש המוסלמי ב 639. ב 250 שנה אלה האוכלוסיה
מתנצרת. בפרט מתבססת בה הכנסייה הקופטית, המתפלגת במאה השישית מהנצרות
השלטת.</span>

<span dir="rtl">צריך להזכיר כאן את אלכסנדריה, שהוקמה על ידי היוונים
(למעשה על ידי אלכסנדר הגדול עצמו ב 331 לפנה"ס), והייתה מרכז רוחני עולמי
בכל התקופה הזאת, לפחות עד התקופה המוסלמית, שבה הוקמה קאהיר.</span>

<span dir="rtl">לספרות ולמדע שצמחו באלכסנדריה היו הישגים מדהימים.</span>

<span dir="rtl">בתקופות מסוימות בעידן המוסלמי, הייתה מצרים חלק מאימפריה
גדולה יותר, אך בתקופות אחרות הייתה בעלת מעמד עצמאי. השושלות העצמאיות
שהאריכו ימים, היו השושלת הפאטימית, בין 969 ל 1171, כלומר מאתיים שנה,
אחריה כמה עשרות שנים של השושלת האיובית (צאלח א דין ויורשיו) ואחריה
השושלת הממלוכית ששלטה מ 1250 ועד הכיבוש העות'מני ב 1517. גם בתקופה
העות'מנית היו שליטים אוטונומיים.</span>

<span dir="rtl">במאה ה-19 שולט מוחמד עלי על מצרים, לכאורה, תחת השלטון
העות'מני, והוא נחשב לאבי מצרים המודנית. הוא ביסס רפורמות צבאיות,
כלכליות, חינוכיות ועוד. בתקופת נכדו נחפרה תעלת סואץ. יורש השושלת הזאת
אסמאיל פאשה המשיך בפיתוח נמרץ של מצרים תוך פתיחתה לאירופה ולהגירה. פשיטת
רגל כלכלית הביאה, או נתנה תירוץ, להשתלטות הבריטית על מצרים ב 1882. כבר ב
1922 ניתנה עצמאות למצרים כמלוכה, עם מגבלות, ונוכחות צבאית בריטית. משנת
1947 הסתפקו הבריטים בשליטה על תעלת סואץ.</span>

<span dir="rtl">ב 1952 הודח המלך על ידי עבד-אל-נאצר, המוכר לנו. תעלת
סואץ הולאמה והבריטים סולקו. אנו זוכרים את מלחמת סיני ב 1956, מלחמת ששת
הימים ב 1967 ומלחמת יום הכיפורים ב 1973, והשלום שבא אחריה.</span>

<span dir="rtl"><u>יהדות מצרים</u></span>

<span dir="rtl">בהרבה קהילות מצאנו אגדות על מציאות יהודים, או שבטים
ישראלים בתקופת בית ראשון. רק במצרים (ובבבל) זה נכון, בוודאות, מסוף ימי
הבית הראשון.</span>

<u><span dir="rtl">ספר ישעיה פרק יט</span></u>

<span dir="rtl">(יח) בַּיּוֹם הַהוּא יִהְיוּ חָמֵשׁ עָרִים בְּאֶרֶץ מִצְרַיִם מְדַבְּרוֹת שְׂפַת כְּנַעַן
**וְנִשְׁבָּעוֹת לַיהֹוָה צְבָאוֹת** עִיר הַהֶרֶס יֵאָמֵר לְאֶחָת</span>:

<span dir="rtl">(יט) בַּיּוֹם הַהוּא יִהְיֶה מִזְבֵּחַ לַיהֹוָה בְּתוֹךְ אֶרֶץ מִצְרָיִם וּמַצֵּבָה אֵצֶל
גְּבוּלָהּ לַיהֹוָה</span>:

<span dir="rtl">(כ) וְהָיָה לְאוֹת וּלְעֵד לַיהֹוָה צְבָאוֹת בְּאֶרֶץ מִצְרָיִם כִּי יִצְעֲקוּ אֶל
יְהֹוָה מִפְּנֵי לֹחֲצִים וְיִשְׁלַח לָהֶם מוֹשִׁיעַ וָרָב וְהִצִּילָם:</span>

<span dir="rtl">לאחר חורבן בית ראשון, ורצח גדליה בן אחיקם...</span>

<u><span dir="rtl">ספר ירמיה פרק מג</span></u>

<span dir="rtl">(ה) וַיִּקַּח יוֹחָנָן בֶּן קָרֵחַ וְכָל שָׂרֵי הַחֲיָלִים אֵת כָּל שְׁאֵרִית יְהוּדָה
אֲשֶׁר שָׁבוּ מִכָּל הַגּוֹיִם אֲשֶׁר נִדְּחוּ שָׁם לָגוּר בְּאֶרֶץ יְהוּדָה</span>:

<span dir="rtl">(ו) אֶת הַגְּבָרִים וְאֶת הַנָּשִׁים וְאֶת הַטַּף וְאֶת בְּנוֹת הַמֶּלֶךְ וְאֵת כָּל
הַנֶּפֶשׁ אֲשֶׁר הִנִּיחַ נְבוּזַרְאֲדָן רַב טַבָּחִים אֶת גְּדַלְיָהוּ בֶּן אֲחִיקָם בֶּן שָׁפָן וְאֵת יִרְמְיָהוּ
הַנָּבִיא וְאֶת בָּרוּךְ בֶּן נֵרִיָּהוּ</span>:

<span dir="rtl">(ז) וַיָּבֹאוּ אֶרֶץ מִצְרַיִם כִּי לֹא שָׁמְעוּ בְּקוֹל יְהֹוָה וַיָּבֹאוּ עַד
תַּחְפַּנְחֵס</span>:

<span dir="rtl">(ח) וַיְהִי דְבַר יְהֹוָה אֶל יִרְמְיָהוּ בְּתַחְפַּנְחֵס לֵאמֹר:</span>

<u><span dir="rtl">ספר ירמיה פרק מד</span></u>

<span dir="rtl">(א) הַדָּבָר אֲשֶׁר הָיָה אֶל יִרְמְיָהוּ אֶל כָּל הַיְּהוּדִים הַיּשְׁבִים בְּאֶרֶץ
מִצְרָיִם הַיּשְׁבִים בְּמִגְדֹּל וּבְתַחְפַּנְחֵס וּבְנֹף וּבְאֶרֶץ פַּתְרוֹס לֵאמֹר:</span>

<span dir="rtl">כבר בראשית ימי בית שני אנו יודעים על מקדש יהודי באי יֵב
(ליד אסואן, בדרום מצרים אי על הנילוס). הגברים בקהילת היהודים שחיו שם,
שרתו בצבאם של שליטי מצרים, הפרסים ואחר כך ההלניסטים, כחיילי משמר על
הגבול הדרומי, ואולי עוד לפני הפרסים.</span>

<span dir="rtl">איננו יודעים בדיוק מתי נבנה המקדש, אך כנראה עוד לפני
הכיבוש הפרסי של מצרים.</span>

<span dir="rtl">בשנת 410 לפנה"ס הוא נהרס על ידי כוהנים מצריים קנאים,
ושלוש שנים לאחר מכן נשלחת איגרת לפחות הפרסיים ביהודה ובשומרון בבקשה
לבנות אותו מחדש.</span>

<span dir="rtl">תרגום חלק מהאיגרת:</span>

<span dir="rtl">ומימי מלך מצרים אבותינו בנו המקדש הזה ביב המצודה</span>

**<span dir="rtl">וכאשר [כנבוזי](https://he.wikipedia.org/wiki/%D7%9B%D7%A0%D7%91%D7%95%D7%96%D7%99_%D7%94%D7%A9%D7%A0%D7%99)</span> <span dir="rtl">בא
למצרים - המקדש הזה בנוי מצאו </span>**<span dir="rtl">\[כנבוזי הוא בנו
של כורש\]</span>

<span dir="rtl">ומקדשי אלוהי מצרים כולם הרוסים</span>

<span dir="rtl">ואיש דבר במקדש הזה לא הרס.</span>

<span dir="rtl">ואכן הם מקבלים אישור לבנותו מחדש.</span>

<span dir="rtl">נכתב רבות על המקדש הזה, על דִמיונו למקדש בירושלים, על חג
הפסח, ועוד, ולא נרחיב כאן. למזלנו נותרו פפירוסים מהמקום עצמו.</span>

<span dir="rtl">מכיוון שאין אינפורמציה עליו אחרי התקופה הפרסית, מניחים
שהמקום ננטש לפני הכיבוש ההלניסטי, 322 לפנה"ס.</span>

<span dir="rtl">אך אז יש לנו עדויות על קהילה יהודית בצפון מצרים.</span>

<span dir="rtl">בשנת 170 לפני הספירה, כנראה, נבנה בעיר לאונטופוליס
(בדרום הדלתא, 35 ק"מ צפונה לקהיר) מקדש, כנראה על ידי חוניו הרביעי משושלת
כוהנים במקדש בירושלים. המקדש התקיים עד לאחר המרד הגדול נגד הרומאים
בירושלים, שאז ציווה אספסיאנוס להרוס אותו.</span>

<span dir="rtl">המקדש נמצא בחפירות ארכיאולוגיות בתחילת המאה ה-20, וכנראה
לא הוקרבו בו קורבנות.</span>

<span dir="rtl">סיפור המקדש מצוי גם בספרות חז"ל, בגירסאות שונות, וכן אצל
יוסף בן מתתיהו.</span>

<u><span dir="rtl">ירושלמי יומא פרק ו הלכה ג</span></u>

<span dir="rtl">ארבעים שנה שימש שמעון הצדיק את ישראל בכהונה גדולה ובשנה
האחרונה אמר להן בשנה זו אני מת. אמרו לו למי נמנה אחריך? אמר להן הרי
נחוניון בני לפניכם. הלכו ומינו את נחוניון וקינא בו שמעון אחיו
......</span>

<span dir="rtl">משם ברח לאלכסנדריאה ועמד ובנה שם מזבח וקרא עליו את הפסוק
הזה (ישעיהו יט) ביום הזה יהיה מזבח לה' בתוך ארץ מצרים...</span>

<span dir="rtl"><u>יוסף בן מתתיהו, מלחמת היהודים נגד הרומאים, ספר שביעי,
פרק עשירי</u></span>

<span dir="rtl">לופוס היה נציב באלכסנדריה בימים ההם ומהר להודיע את הקיסר
על-דבר התנועה הזאת. וכראות הקיסר,כי לא יחדלו היהודים מחבל מזמות</span>-
<span dir="rtl">מרד כל הימים, ירא פן יתאספו המורדים בהמון עוד הפעם אל
מקום אחד וגם ימצאו להם עוזרים, וצוה את לופוס להרוס את מקדש היהודים בארץ
הנקרא על שם חוניו. בית-המקדש הזה נמצא בארץ מצרים ונבנה בידי חוניו ונקרא
בשמו, וזה הדבר : חוניו בן שמעון, אחד הכהנים הגדולים בירושלים, ברח מפני
אנטיוכוס מלך סוריה בעת מלחמתו ביהודים ובא אל אלכסנדריה, וכאשר קבל אותו
תלמי באור-פנים משנאתו לאנטיוכוס, הבטיחהו הכהן הגדול....</span>

<span dir="rtl">ותלמי שמע לדברים האלה ונתן לחוניו אחזת-ארץ דרך שמונים
ריס מעיר נף במדינה הנקראה על שם הירופוליס. וחוניו בנה שם מבצר והקים לו
היכל, אשר לא דמה במראהו להיכל ירושלים, כי היה כתבנית מגדל עשוי אבנים
גדולות, ששים אמה קומתו. אולם את המזבח הקים כתבנית המזבח בירושלים, וככה
עשה גם לכל כלי-הקדש, מלבד צורת המנורה.....</span>

<span dir="rtl">בתקופה זו (של תלמי אחר, אולי) נכתב במצרים תרגום השבעים
לתורה (התרגום ליוונית</span> septuagint <span dir="rtl">)</span>

<span dir="rtl">על תרגום זה קיימות אגדות תלמודיות שמטרתן לקדש אותו (על
ידי שיתוף נס אלוהי בכתיבתו).</span>

<span dir="rtl">"איגרת אריסטיאס", הוא חיבור שנכתב במצרים, על ידי יהודי
דובר יוונית, ומתאר את תהליך התרגום בימי תלמי פילדלפוס. מבחינתנו הוא טקסט
מהספרות החיצונית, נכתב ביוונית, כנראה מאה שנה או יותר אחרי המאורע, ונשמר
על ידי הנוצרים, כמו רבים מהספרים החיצוניים. להלן קטע ממנו, שאפשר ללמוד
ממנו על הישוב היהודי במצרים:</span>

> <span dir="rtl">תלמי המלך אל אלעזר כוהן גדול שלום ובריאות</span>:
> <span dir="rtl">\[ארץ ישראל בשלטון בית סילוקוס\]</span>  
>  <span dir="rtl">אחרי אשר נמצאו בארצנו רבים מן היהודים אשר הועברו
> בחוזק מירושלים על ידי הפרסים בימי תוקפם</span>:
>
> <span dir="rtl">ועוד אחרים באו עם אבינו \[תלמי הראשון\] מצרימה שבויים
> ורבים מהם סִפֵּחַ על גדודי הצבא במשכורת גדולה יותר: ואף אחרי שופטו על
> אמונת רוח הקודמים להם בארץ, מסר להם מבצרים שנבנו על ידו, לבלתי היות
> לעם מצרים פחד על ידיהם: ואף אנו כאשר קיבלנו את המלוכה הראינו אהבת אדם
> יתרה לכול ועל כולם לבני ארצֶךָ</span>: <span dir="rtl">\[דגש על היחס
> הטוב של אביו ושלו עצמו, ליהודים\]</span>
>
> <span dir="rtl">שיחררנו יותר מעשר ריבוא שבויים אשר שילמנו לכובשיהם את
> ערך הכסף מלא בהוסיפנו אף את הנזקים אשר יוכלו להיות מקצף ההמון: חושבים
> אנו כי מעשה טוב עשינו בזה, והבאנו קרבן תודה לאל עליון אשר שמר לנו את
> המלכות בשלום ובכבוד הגדול ביותר בכל העולם: את החזקים ביותר במיטב
> נעוריהם סִפחנו על הצבא, ואת המוכשרים ביותר להיות קרובים אלינו הראויים
> לאֵמוּן אנשי החצר, העמדנו על הצרכים</span>:
>
>  <span dir="rtl">מחפצנו לעשות חסד עם אלה ועם כל היהודים בתבל, ועם אשר
> יבוֹאוּ, אמרנו לתרגם את תורתכם מן הכתב הנקרא אצלכם בשם כתב עברי, לכתב
> יווני, למען יהיו אף הספרים האלה באוצר ספרינו עם שאר ספרי המלך</span>:
>
> <span dir="rtl">ולכן טוב תעשה וכדבר הנחוץ לנו בבחרך אנשים זקנים
> המיטיבים לכת בדרכי חייהם והבקיאים בתורה ואשר בכוחם לתרגם, שישה מכל
> שבט, למען יבואו לידי הסכם ברוב דעות כי החקירה נוגעת בעניינים גדולים
> מאוד: ונדמה שאם תעשה זאת כבוד רב תנחל</span>:

<span dir="rtl">בתקופה של מאה-מאתים שנה לפני החורבן, אנו מוצאים קהילה
משמעותית באלכסנדריה. במאה הראשונה לספירה היו סכסוכים בין האוכלוסיה
ההלניסטית לקהילה היהודית.</span>

<span dir="rtl">בשנת 40 לספירה, עומד הפילוסוף היהודי פילון האלכסנדרוני
בראש משלחת לקיוס קליגולה הקיסר (המטורף) של רומי. שם הוא סובל מהשפלות
רבות, אך המזל שיחק ליהודים והקיסר מת זמן קצר אחר כך. פילון כתב ספר בשם
"המשלחת אל גיוס".</span>

<span dir="rtl">פילון האלכסנדרוני היה מנהיג, פילוסוף, פרשן תנ"ך, שכתב
ספרים רבים ביוונית, וייתכן שלא ידע כלל עברית, והוא קרא את התנ"ך דרך
תרגום השבעים. הוא לא הוכר, או לא נחשב על ידי חז"ל (פרשנותו הייתה
אלגורית, והפילוסופיה שלו מושפעת מהפילוסופיה היוונית, ובמובנים מסויימים
הִטרים את הרמב"ם, שגר גם הוא במצרים 1100 שנה אחריו).</span>

<span dir="rtl">למזלנו, הוא נחשב מאוד אצל הנוצרים, שמשום מה ראו בו אחד
משלהם, ושמרו על כתביו, שבשנים האחרונות תורגמו גם לעברית ויצאו בהוצאות
חדשות לאחרונה.</span>

<span dir="rtl">אבל, מרד התפוצות שפרץ ב 116 לספירה בקירינאיקה, בימי
הקיסר טריאנוס, התפשט גם למצרים, ומניחים ש 90% מיהודי מצרים נהרגו או ברחו
כאשר דוכא על ידי הרומאים.</span>

<span dir="rtl">מעט ידוע על מצב הקהילה הנותרת במצרים בתקופה הרומית
והביזנטית. כרגיל, נזכרים בעיקר בצרות. בשנת 414 לספירה, התקופה הביזנטית,
הפטריארך "סיריל הקדוש" שנחשב לאחד מאבות הכנסייה הנוצרית, הביא לפרעות
ביהודי אלכסנדריה ולבסוף לגירוש כל היהודים מהעיר (יחד עם כופרים אחרים).
יש, כמובן גירסאות אחרות המאשימות את היהודים באלימות.</span>

<https://he.elaheweb.com/wiki/Cyril_of_Alexandria>

<span dir="rtl">מצרים נכבשת על ידי הערבים המוסלמים ב 641. היהודים תומכים
בשלטון החדש, ויש עדויות על יהודים מחצי האי ערב המצטרפים ליהודי מצרים.
במכתב לח'ליף נמסר ש 40 אלף יהודים נמצאים באלכסנדריה. במאה התשיעית גדלה
מאוד הקהילה הקראית. (הקראים מתפלגים מהיהדות הרבנית בבבל במאה
השמינית).</span>

<span dir="rtl">בשנת 969 השלטון במצרים עובר לשושלת הפטימית. בתקופה זו
מגיעים יהודים מצפון אפריקה למצרים ומהווים חלק ניכר מהקהילה. השלטון
הפטימי היה נוח ליהודים, פרט לשליט אחד שכפה את התקנות של עומר, המשפילות
את היהודים.</span>

<span dir="rtl">ברוב התקופה הפטימית היו יהודים ששרתו בתפקידים ממלכתיים
חשובים (אחראי על חפירת תעלות השקיה, רופא, אחראי על האוצר). במאות ה-11
וה-12 ידועים תשעים ישובים בהם גרים יהודים. קיימת אינפורמציה גם מהגניזה,
וגם ממבקרים יהודים במצרים.</span>

<span dir="rtl">צאלח א דין, מנצח הצלבנים, ויורשיו (האָיוּבּים) שולטים
במצרים אחרי הפטימים, ומצב היהודים לא משתנה. בתקופתם, 1166 מגיע הרמב"ם
למצרים ומתיישב בפוסטאט (השכונה העתיקה של קהיר). הרמב"ם היה רופא המלך
האיובי, וגם מונה על ידו ל"ראש האומה של האמונה" כלומר, למנהיג היהודים
במצרים.</span>

<span dir="rtl">ב 1250 משתלטים הממלוכים (עבדים שנרכשו לצורך יצירת הצבא)
על מצרים, וממנה גם על ארץ ישראל, סוריה, מסופוטמיה, אסיה הקטנה. הם שולטים
כשלוש מאות שנה, שלטון יציב יחסית, עד הכיבוש העות'מני, וכאוטונומיה תחת
השלטון העות'מני.  
בתקופה זו גדלה השפעת המימסד הדתי המוסלמי על השלטון, ונגזרות על היהודים
גזרות של לבוש מזהה, הגדלת מיסים, וסגירת בתי כנסת. מצד שני גדלה ההשפעה של
המיסטיקה הסוּפית המוסלמית, על היהודים (שרובם, בתקופה זו קראים. גם בית
הכנסת "בן-עזרא" שבו נמצאה הגניזה, היה קראי עד המאה ה-14).</span>

<img src="יט. תפוצות ישראל - יהדות מצרים/media/image3.jpeg"
style="width:7.16528in;height:4.03047in" alt="בתוך בית הכנסת בן עזרא" />

<span dir="rtl">בעקבות ההשפעה הסוּפית קמה תנועת "חסידי מצרים" שאימצה
תפיסות דתיות וגם פרקטיקות רוחניות ופולחניות מהסוּפים (אדיקות, מוסריות,
סגפנות), כולל בבתי כנסת נפרדים (בהם נוהגים של כריעות והשתחוויות, נשיאת
כפיים, בכי, וצומות נוספים). הצטרף לתנועה זו גם אברהם בן הרמב"ם, גם
צאצאיו המשיכו בכך ואף כתב על כך.</span>

<span dir="rtl">בין ההוגים הנוספים מ"חסידי מצרים" שכתבו, רבי אברהם חסיד,
ורבי דוד בן יהושע מימוני.</span>

<span dir="rtl">כרגיל המחלוקת בתוך היהדות היתה קשה, ואף עירבה את השלטון
המוסלמי. מאוחר יותר, נכנסה הקבלה הספרדית והחליפה, מן הסתם, את המיסטיקה
הזו.</span>

<https://he.wikipedia.org/wiki/%D7%97%D7%A1%D7%99%D7%93%D7%99_%D7%9E%D7%A6%D7%A8%D7%99%D7%9D>
<span dir="rtl">וכן,</span>

<https://en.wikipedia.org/wiki/History_of_the_Jews_in_Egypt>

<span dir="rtl">למרות שב 1517 נכבשת מצרים על ידי העות'מנים, הממלוכים
ממשיכים לשלוט במדינה כאוטונומיה. בשלוש מאות השנים הבאות הקהילה היהודית
במצרים דווקא לא גדלה, בניגוד למצב באיזורים אחרים באימפריה העות'מנית. היו
גם תקופות קצרות של מתחים ואפילו פרעות.</span>

<span dir="rtl">עם זאת בתקופה זו מתפתחות ישיבות במצרים, וגרים שם חכמים
ידועים, כמו ר דוד אבן זמרה, בצלאל אשכנזי (שאצלו למד האר"י), ובתקופה
מסוימת גר שם גם חיים ויטאל תלמידו של האר"י, וכותב דבריו.</span>

<span dir="rtl">במפקד רשמי ב 1898 חיים במצרים 25 אלף יהודים.</span>

<span dir="rtl">במאה ה-19 תמה שליטת הממלוכים במצרים כאשר מתמנה המושל
מוחמד עלי פאשה. הוא וגם יורשיו, אחראים על תהליכי המודרניזציה של מצרים,
דרך רפורמות חקלאיות, מערכת חינוך מודרנית, תעשייה, וכן פתיחת תעלת סואץ.
מצב היהודים משתפר, והקהילה גדלה.</span>

<span dir="rtl">בעיקר משתפר המצב לאחר הכיבוש הבריטי בסוף המאה, והקהילה
גדלה על ידי הגירה מהמגרב, וארצות המזרח התיכון, ואפילו ממזרח
אירופה.</span>

<span dir="rtl">הקהילה שנוצרת במאה העשרים היא מאוד מעורבת. כעשרה אחוזים
מהקהילה הם קראים, וקיים איסור נישואין בין העדות. מהשאר, הותיקים רואים
עצמם ספרדים. מהחדשים חלקם איטלקים, וחלקם אירופאים ממקומות אחרים. הקראים
היו דוברי ערבית, אך מהרבניים היו נוסף לדוברי ערבית, גם דוברי צרפתית,
לדינו, איטלקית, יוונית ואפילו אידיש. הקהילה מאופיינת כמשכילה, מכילה
חילוניים רבים, ומגוונת מכל הבחינות.</span>

<span dir="rtl"></span>

<span dir="rtl"><u>לאומיות מצרית וציונות</u></span>

<span dir="rtl">תחילת הציונות במצרים מיוחסת ליוסף מרקו ברוך.</span>

<span dir="rtl">יוסף מרקו ברוך, שנולד ב 1872 באיסטנבול, והתאבד בגיל 27
(אולי מסיבות רומנטיות). בחייו הקצרים הספיק כה הרבה, שמבחינה מסוימת הוא
נחשב מייסד הציונות בקהילות הספרדיות...</span>

<span dir="rtl">אמנם האידאלוגיה שלו הייתה מהפכנית ופשטנית, הוא קרא להקמת
צבא יהודי שיכבוש את הארץ מידי העות'מנים, והצליח להתפרסם כך שגורש
מאלג'יריה, נאסר ושוחרר בצרפת, גורש מגרמניה, נשפט וזוכה בבולגריה, שהה
במצרים כשנה אחת, השתתף בקונגרס הציוני השני כנציג איטליה, וגם בשלישי, ושם
הרצל הורה לסדרנים להורידו מהבמה...</span>

<span dir="rtl">במצרים הספיק לייסד אגודה ציונית שנקראה "בר כוכבא".... אך
הפעילה בית קפה, ספרייה ומועדון.</span>

<span dir="rtl">בעשרות השנים הבאות התפתחה התנועה הציונית במצרים. בין
השאר בהשפעת עשרת אלפים גולים מארץ ישראל בתקופת מלחמת העולם הראשונה, כאשר
התורכים רדפו בעלי נתינות זרה, וגייסו בעלי נתינות עות'מנית.</span>

<span dir="rtl">הציונות לא זכתה להצלחה גדולה בקהילה המצרית. יהודים רבים,
גם מנהיגים ומשכילים, ראו את עתידם כחלק מהתנועה הלאומית המצרית שהתפתחה
באותם שנים. רבים אחרים היו אדישים לנושא. יש דימיון רב בין קהילת יהודי
מצרים לקהילת יהודי בבל מהבחינה הזו.</span>

<span dir="rtl">אך כמו בקהילות רבות, הרוב נעשה ציוני בעל כורחו.</span>

<span dir="rtl">בתנועה הלאומית המצרית היו זרמים לאומניים חזקים. מצד אחד
השפעה של תעמולה פשיסטית איטלקית וגרמנית, ומצד שני תעמולה דתית של האחים
המוסלמים נגד יהודים וקופטים. המאורעות בארץ השפיעו גם הם, בעיקר אחרי
השואה והקמת המדינה, ועוד יותר אחרי מהפכת הקצינים ועליית נאצר
לשלטון.</span>

<span dir="rtl">בין 1948 ל 1956 עזבו רוב יהודי מצרים את ארצם, ובערך
חציים הגיעו לישראל.</span>

<span dir="rtl">גם לישראל היה חלק בהרעת מצבם של היהודים. ב 1954 נתפסה על
יד המצרים החוליה שביצעה או ניסתה לבצע פעולת חבלה במוסדות אמריקאים בקהיר
("העסק ביש"). שניים מחבריה נידונו למוות. אחד מהם, ד"ר משה מרזוק היה
קראי. אחרים נשארו במאסר ושוחררו במסגרת חילופי שבויים אחרי מלחמת ששת
הימים.</span>

<span dir="rtl">אחרי מלחמת ששת הימים גורשו מאות יהודים ממצרים, וב 1970
הותר לכולם לעזוב.</span>

<span dir="rtl">היום חיים שלושה יהודים במצרים... למרות ש א-סיסי היקצה
כספים לשיפוץ בתי הכנסת ואתרים יהודיים אחרים.</span>

<span dir="rtl">מתוך כ 80 אלף יהודי מצרים בתקופת השיא במאה העשרים, כ 40
אלף הגיעו לישראל, בתוכם כמה אלפי קראים, השאר היגרו לארצות אירופה ודרום
אמריקה.</span>

<span dir="rtl">יהודי מצרים בישראל נקלטו, כנראה, היטב. רובם הגיעו בעלי
השכלה ובעלי מקצוע. קשה למצוא "קהילת יוצאי מצרים" היום, אבל גם לפני עשרות
שנים. בין השאר מפני שהיו עדה מגוונת ביותר, חסרת אופי אחיד. גם כאשר
מחפשים ארגון שלהם ברשת מוצאים הרבה ארגונים... ורוב האתרים שלהם לא
מטופלים כנדרש.</span>

<span dir="rtl">פטור בלא כלום אי אפשר. הואיל ויצא ב 1998 ספר על תרומתם
למדינת ישראל, נביא קטע מההקדמה.</span>

<span dir="rtl"><u>מתוך אתר "הארגון הבינלאומי של יוצאי מצרים", הקדמה
לספר על תרומתם של יוצאי מצרים בישראל:</u></span>

<span dir="rtl">ספר זה, שנערך על סמך מחקר בקרב למעלה מ-1000 ישראלים
ילידי מצרים, מביא את הישגיהם ותרומתם של יוצאי מצרים בישראל במשך 55 שנות
מדינה (1948-1998). כמו כן תרומתם העצומה ליישוב טרם הקמתה של מדינת ישראל,
אם בקליטת 11,000 הפליטים היהודים שגורשו מארץ-ישראל על ידי הטורקים במלחמת
העולם הראשונה, ואם על-ידי תרומות כספיות אדירות לקליטת פליטים יהודים
מאירופה הנאצית, כולל רכישת קרקעות להקמת המושב "ידידיה" הקיים עד
היום.</span>

<span dir="rtl">מתוך מחקר זה, עולה כי הישגיהם של יהודי מצרים בישראל
ניכרים בכל התחומים, מלבד פוליטיקה, והספר מביא את הסיבות לכך. למרות
הצניעות הטבועה בהם, כישוריהם של יוצאי מצרים עמדו להם והובילו אותם לקצה
הפירמידה בתחומי התעשייה, המסחר, הבנקאות, חינוך, תרבות, דת, ספורט, בטחון,
דיפלומטיה, טלוויזיה ועיתונות, רפואה, היי-טק ועוד.</span>

<span dir="rtl">דוגמאות מתוך רבות אחרות בספר: ממציא המזל"ט (מטוס זעיר
ללא טייס) הוא ד"ר דוד הררי, יוצא מצרים שזכה 'בפרס ישראל להנדסה 2011'.
פרופ' יצחק שווה, פיזיקאי במתחם הגרעיני בנחל שורק, היה מועמד לנשיא המדינה
בשנות ה-80. קבוצת הפועל חולון לכדורסל בשנת 1951, שהייתה כולה מורכבת
מצעירים יוצאי מצרים, הפכה לנבחרת הפועל, וחלקם השתתפו באולימפיאדת
הלסינקי, עם נבחרת ישראל בכדורסל. אלי פאפושדו היה לאיל המלונאות בישראל,
ויקטור מדינה – בהיותו מנכ"ל בנק המזרחי – זכה בתואר "בנקאי השנה",
והדוגמאות עוד רבות.</span>

<span dir="rtl">כמו במצרים גם בישראל, למרות מספרם המועט יחסית, השפעתם
ונוכחותם החיובית בולטת בכל תחומי החיים.</span>

<span dir="rtl">ובנוסף, רוב הקהילה הקראית בישראל, שמעריכים אותה **היום**
כמונה 40 אלף איש, מקורה במצרים.</span>
