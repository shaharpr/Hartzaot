<span dir="rtl"><u>תפוצות ישראל – יהדות אלג'יריה</u></span>

<img src="media/image1.png" style="width:7.08333in;height:7.61995in"
alt="תמונה שמכילה מפה התיאור נוצר באופן אוטומטי" />

<span dir="rtl"><u>היסטוריה של אלג'יריה על רגל אחת...</u></span>

<span dir="rtl">כמו כל צפון אפריקה הייתה אלג'יריה מאוכלסת בשבטים בֶּרְבֶּרִים
מקדמת דנא. מההיסטוריה הכתובה, ידוע שהפיניקים בנו מושבות לאורך חופי הים
התיכון כבר לפני כ 2800 שנה, וכך גם בחופי אלג'יר (ידועה במיוחד קרתגו,
שמקומה הוא תוניס היום). הברברים היו נחותים מעמי אירופה, ונדחקו לכיוון
דרום כאשר הארץ נכבשה על ידי הרומאים, במאה הראשונה לספירה, ועל ידי
הונדלים והביזנטים אחר כך. תחילה הצליחו הברברים להקים ממלכות משלהם, אך
הכיבוש המוסלמי ב 711 כבר הסתייע בשבטים ברברים שהתאסלמו. עד שנת 909 שלטה
ברוב שטח צפון אפריקה האימפריה שושלת האימאם רושמיד, שלטון שנחשב שומר צדק,
ומפתח תרבות ומחקר. אחרי כן באה תקופה של אי יציבות פוליטית, וב 1160 בערך
משתלטים אלמווחידון, הקנאים, המוכרים לנו ממרוקו וספרד, גם על איזור
אלג'יריה.</span>

<span dir="rtl">מ 1500 בערך מתחילה ספרד להשתלט על ערי חוף בצפון אפריקה.
מאותה תקופה מתחילה אלג'יריה להיות מרכז לפיראטים, שמאיים על השייט בים
התיכון, ואפילו על חופי אירופה.</span>

<span dir="rtl">ב 1659 העות'מנים משתלטים על האיזור, ורק אז, למעשה, נקבעת
החלוקה המנהלית של לוב, תוניס ואלג'יר. אך השלטון העות'מני המרכזי לא שלט
ממש באיזור, והאיום הפיראטי של מדינות צפון אפריקה ביום התיכון, ואף חטיפת
אזרחים אירופיים לעבדות, המשיכו עד אחרי 1800. כתוצאה מכך נלחמה אלג'יריה
נגד כמה ממדינות אירופה, ולבסוף, ב 1830 נכבשה על ידי צרפת.</span>

<span dir="rtl">הצרפתים הפכו את אלג'יריה לחלק מצרפת הגדולה. עשרות אלפי
צרפתים ואירופאים אחרים התיישבו שם, וכמובן, המקומיים הופלו לרעה (כמה
מוכר). אדמות של המוסלמים נלקחו על ידי הצרפתים. לכאורה, הצרפתים אפשרו
למוסלמים לקבל אזרחות צרפתית, אך היה עליהם לוותר על חוקי השריעה בתחום
דיני המשפחה, ולכן מעטים עשו זאת. לעומת זה כל היהודים קיבלו אזרחות צרפתית
ב 1870, בלי דרישה דתית.</span>

<span dir="rtl">המתיישבים הצרפתיים מנעו כל קידום של המוסלמים. בין 1954 ל
1962 התנהלה מלחמת השחרור של האלג'יראים, שמעריכים שבמהלכה נהרגו בין 300
אלף למיליון אלג'יראים, ובסופה, אחרי הסכמים שחתם שארל דה גול (הסכמי
אוויאן), עזבו מיליון מתיישבים צרפתיים את אלג'יריה.</span>

<span dir="rtl">מאז העצמאות היו מספר הפיכות, מלחמת אזרחים, שלטון צבאי,
ובחירות יותר דמוקרטיות או פחות, אבל זכויות האדם מוגבלות. היום הנשיא הוא
אל-מג'יד תבון.</span>

<span dir="rtl">אלג'יריה היא המדינה הגדולה ביותר באפריקה בשטחה.
אוכלוסייתה 45 מיליון, ורובם המכריע גר בצפונה, באיזור החוף. כמעט כל
האוכלוסיה מוסלמית. השפה ערבית מקומית, וכ 14% מדברים שפות ברבריות.</span>

<span dir="rtl"><u>יהדות אלג'יריה</u></span>

<span dir="rtl">ותחילה, מה נלמד מקהילת יהדות אלג'יריה?</span>

<span dir="rtl">נחזור ונלמד שההיסטוריה של היהודים בארצות האסלאם מלאה
ברדיפות בניגוד לדעה מקובלת, שמתבססת על תקופות טובות (שהיו קיימות בכל
הארצות גם נוצריות וגם מוסלמיות), ובייחוד על 150 השנים של "תור הזהב" של
יהודי ספרד.</span>

<span dir="rtl">נלמד משהו על הציונות, שטרם למדנו מקהילות אחרות מאסיה
ואפריקה.</span>

<span dir="rtl">יהודים חיים באלג'יריה (באיזורים השייכים היום למדינה זו)
מתקופות קדומות של אלפיים שנים לפחות. אך העדויות שיש לנו הן ארכיאולוגיות
בעיקרן, או עדויות ממקורות זרים. כמו בארצות אחרות, נמצאו מצבות יהודיות
מהתקופה הרומאית (המאה השנייה). באלג'יריה הן נמצאו בקונסטנטין, ובסטיף
(כלומר, באיזור החוף, איזור התיישבות הזרים). בעיר סטיף נמצאו שרידי בית
כנסת מהמאה השלישית, ובערים אחרות מהמאה הרביעית. בשנת 535 מוציא הקיסר
הביזנטי יוסטיאנוס השולט גם באלג'יריה, צו כנגד פגאנים ויהודים בצפון
אפריקה, ומורה על הפיכת בתי כנסת לכנסיות. נראה שהצו לא בוצע. אך הוא מעיד
על קיום יהודי באלג'יריה, שהטריד את הקיסר הנכבד.</span>

<span dir="rtl">כאמור, ב 711 אלג'יריה נכבשת בידי המוסלמים. היחס ליהודים
משתנה עתה בהתאם לשליט המקומי. גם מתקופה זו מועטות הידיעות, ומתבססות על
תכתובות של רבנים מהעיר תלמסאן עם גאוני בבל, ומתעודות מהגניזה הקאהירית
העוסקות בסוחרים יהודים מהעיר תיארת. וכמו כל דרום ספרד וצפון אפריקה,
היהדות כמעט נכחדת תחת שלטון האלמווחידון מ 1160 עד 1270 בערך (נרצחים,
אנוסים ונמלטים).</span>

<span dir="rtl">ידיעות ברורות ממקורות פנימיים, אנחנו מקבלים רק כאשר
יהדות אלג'יר הופכת "ספרדית" בעקבות הרדיפות בספרד הנוצרית, ובעיקר אחרי
"גזירות קנ"א", הפרעות בערי הנוצרים ב 1391, מאה שנה לפני גירוש
ספרד.</span>

<span dir="rtl">וצריך להעיר כאן, שלא פעם ההיסטוריה של הקהילה היהודית היא
ההיסטוריה של רבניה, מפני שהם אלו שכותבים...</span>

<span dir="rtl">על תקופה זו ניקח את הסיפור מתוך עבודת דוקטורט של מנחם
וינשטין במחלקה לתולדות ישראל, בר אילן,</span>

<span dir="rtl"><u>"החברה היהודית באלג'יריה בין 1300 ל 1830"</u></span>

<span dir="rtl">הישובים היהודים באלג'יריה יסודם בישובים הוותיקים, שהיו
קיימים מאות שנים לפני פרעות המורביטים (אלמוראביטון) והמייחדים
(אלמווחידון), במאות ה-11 וה-12. פרעות אלו הביאו לירידתן ולשקיעתן של
הקהילות, אולם למרות התלאות הצליחו העדות היהודיות לשמור על זהותן היהודית
וחייהן הרוחניים והחברתיים, עד להתחדשותן של הקהילות, עם בוא הפליטים מספרד
ומאיורקה בעקבות פרעות שנת קנ"א (1391).</span>

<span dir="rtl">גל הפליטים מספרד ומאיורקה, ובראשם החכמים הריב"ש והרשב"ץ,
הביא להקמת קהילות חדשות בחלק מן הערים, שהיו נפרדות מקהילות התושבים
הוותיקים, ובחלק אחר להקמת קהילות משותפות. שינויים אלו הביאו לפריחה
וליצירת מרכז רוחני חדש ליהדות, שהשפעתו התפרשה על פני רוב ארצות הים
התיכון.</span>

<span dir="rtl">......</span>

<span dir="rtl">... הישיבה החשובה ביותר היתה בעיר אלג'יר, ותלמידיה יצאו
להורות תורה בקהילות הקטנות והמרוחקות. גם הציבור הרחב למד תורה בבתי
הכנסת, ובמיוחד באמצעות הדרשה לה הקשיבו רבים, במיוחד בשבתות
ובמועדים.</span>

<span dir="rtl">הזרמים הרוחניים המרכזיים בעולם היהודי בימי הביניים –
הפילוסופיה והקבלה, היתה להם השפעה על החכמים באלג'יריה, אם כי עמדתם כלפי
הזרמים הללו איננה אחידה.</span>

<span dir="rtl">ניתן לאמר, שככל שעבר זמן רב יותר מן היציאה מספרד, כן
התרחקו החכמים מן השכלתנות והפילוספיה והתקרבו יותר אל הקבלה
והמיסטיות.</span>

<span dir="rtl">.......</span>

<span dir="rtl">שימעם של חכמי אלג'יר במאה הט"ו יצא אל מחוץ לגבולותיה,
וקהילות ספרד, מרוקו, תוניסיה, טריפוליטניה ומצרים הריצו אליהם שאלות
בהלכה. הקמת המרכזים החדשים באימפריה העות'מנית לאחר גירוש ספרד הפחיתה את
השפעת המרכז באלג'יר על הארצות הללו...."</span>

<span dir="rtl">החל מהמאה ה-17 מתחילה ירידה רוחנית חברתית, אחד מביטוייה
הוא עוצמת השבתאות באלג'יריה. במאה ה-18 עוזבים חכמים בולטים את אלג'יריה,
וידוע על מעשי עוול של דיינים ומנהיגים. ערב הכיבוש הצרפתי, בתחילת המאה
ה-19 הקהילה באלג'יריה בשקיעתה.</span>

<span dir="rtl">נזכיר כמה מרבניה המפורסמים של אלג'יריה (ויקפדיה ומקורות
נוספים).</span>

<span dir="rtl">ושלושת הראשונים "יוצאי ספרד" מדגישים את ההשפעה הספרדית
על אלג'יריה, ולמעשה, על צפון אפריקה בכלל.</span>

<span dir="rtl"><u>הריב"ש (ר' יצחק בר ששת)</u></span>

<span dir="rtl">נולד בספרד, ב 1326, ונחשב לאחד מחכמי הדור. בפרעות 1391
עבר לאלג'יר, והיה לרב בקהילה מקומית שם. גם באלג'יר, אחד מפליטי ספרד
האחרים רצה להשתלט על הקהילה, וניסה לגרשו מהעיר. לבסוף אחד מנכבדי הקהילה
השיג כתב דיינות מהמלך המאשר לריב"ש להנהיג את קהילתו. הרשב"ץ התנגד לכתב
הדיינות, ולכן הריב"ש פרש.</span>

<span dir="rtl">נפטר ב 1408. מהכתבים שלו נותרו 517 תשובות, וכן שלוש
קינות על חורבן קהילת ברצלונה.</span>

<span dir="rtl">למרות שהיה תלמיד של הרמב"ן, יש ציטוטים מדבריו המתנגדים
לקבלה, למשל:</span>

"<span dir="rtl">וכן הודעתיך מה שאמר אלי בייחוד מורי הרב רבינו נסים ז"ל,
כי הרבה יותר מדאי תקע עצמו הרמב"ן ז"ל להאמין בעניין הקבלה ההיא; ולזה
איני תוקע עצמי באותה חכמה, אחר שלא קבלתיה מפי מקובל חכם. ואם ראיתי
בֵּאוּרים על סודות הרמב"ן ז"ל, וגם הם אינם מגלים שרשי החכמה ההיא, ומגלים
טפח ומכסים כמה טפחים, וקרוב לטעות בדבר מהם; **ולכן בחרתי לבל יהיה לי עסק
בנסתרות**</span>".

<span dir="rtl"><u>הרשב"ץ (ר' שמעון בן צמח דוראן) 1361-1444</u></span>

<span dir="rtl">יליד ספרד (מיורקה). למד תורה, מתמטיקה, פילוסופיה
ואסטרונומיה והיה מומחה ברפואה.</span>

<span dir="rtl">ברח לאלג'יר בגזירות קנ"א (1391).</span>

<span dir="rtl">החליף את הריב"ש בראשות הישיבה בעיר לאחר מותו של הראשון.
התעקש לא לקבל אישור מהמלך.</span>

<span dir="rtl">כתב ספרים רבים (כלומר, נותרו עד היום רבים), בהם פירוש על
התורה, על איוב, על מסכתות בתלמוד.</span>

<span dir="rtl">כתב ספרי הלכה, ושו"ת.</span>

<span dir="rtl">כתב ספרים פילוסופיים ("אור החיים", "מגן אבות").</span>

<span dir="rtl">חיבר פיוטים.</span>

<span dir="rtl">עם זאת האמין באסטרולוגיה, והתייחס בחיוב לקבלה.</span>

<span dir="rtl"><u>אפרים אנקווה</u> (1354 – 1442)</span>

<span dir="rtl">יליד טולדו, גם הוא מפליטי גזירות קנ"א, שאביו נרצח
בהן.</span>

<span dir="rtl">היה רב בתלמסאן ארבעים שנה, אך היו לו מתנגדים רבים, שהוא
הגדירם כ"מורי הוראות שאינם ראויים ולא הגיעו להוראה". ממחיש מאבק מסוים על
הבכורה בין התושבים הותיקים לרבנים הספרדיים. בהמשך ההשפעה הספרדית
גברה.</span>

<span dir="rtl">לאחר מותו סופרו אגדות רבות על נסים שעשה, ומקום קברו הוא
מקום עלייה לרגל ליהודי צפון אפריקה וגם למוסלמים. ההילולה שלו בראש חודש
כסליו. בימינו המוסלמים שומרים עליו.</span>

<span dir="rtl">ספרו היחיד שנותר הוא "שער כבוד ה' ", וניתן למצאו ברשת
בויקיטקסט.</span>

<span dir="rtl">ובדורות יותר מאוחרים –</span>

<span dir="rtl"><u>יעקב ששפורטש (1610-1698)</u></span>

<span dir="rtl">יליד אוראן באלג'יריה, וכבר בגיל 24 היה רב של העיר
תלמסאן. אבל יותר מאוחר נרדף על ידי השלטונות הספרדיים שבתקופה זו שלטו
בעיר, ברח למרוקו, ומשם בגיל 41 ברח לאמסטרדם. גם שם היה הרב של קהילת
הספרדים.</span>

<span dir="rtl">ידוע במיוחד בגלל התנגדותו לתנועה השבתאית שפרחה (ונפלה) ב
1666.</span>

<span dir="rtl">כתב חמישה ספרים. ביניהם "ציצת נובל צבי" המוקדש למלחמה
בשבתאות.</span>

<span dir="rtl"><u>ר' סעדיה שוראקי (1603-1704)</u></span>

<span dir="rtl">נולד בתלמסאן שבאלג'יריה, למשפחה של מגורשי ספרד.</span>

<span dir="rtl">מלבד השכלתו התורנית, למד מדעים ופילוסופיה.</span>

<span dir="rtl">כתב את אחד הספרים הראשונים במתמטיקה בשפה העברית, בשם
"מונה מספר".</span>

<span dir="rtl">היה גם משורר ופייטן, וכמה משיריו שולבו בתפילה של יהודי
אלג'יריה.</span>

<span dir="rtl">גם הוא ממתנגדי השבתאות.</span>

<span dir="rtl">ועוד שניים מהמאה ה-18 על פי מאמר של יוסף שרביט</span>

<span dir="rtl">"השותפות ההיסטורית בין חכמי אלג'יריה וחכמי ארץ ישראל
בעידן של תמורות".</span>

<span dir="rtl"><u>רפאל ידידיה שלמה צרור (1681-1738)</u></span>

<span dir="rtl">ראש ישיבת אלג'יר, ואב בית הדין בקהילה. היה בעל השכלה
כללית רחבה.</span>

<span dir="rtl">לפי תשובותיו ניתן לראות את מרכזיותה של ישיבת אלג'יר
בתקופתו. הוא עונה על שאלות לא רק מקונסטנטין ואוראן, אלא גם מגיברלטר
ותוניס.</span>

<span dir="rtl">השאיר שני כרכים של של שו"ת בשם "פרי צדיק".</span>

<span dir="rtl">דוגמא לשאלה:</span>

<span dir="rtl">"על ענין שנים שהטילו כל אחד מהם מעות לכיס השותפות לשאת
ולתת. אחד מהם בסחורות ידועות בחנות, וחבירו אינו נושא ונותן עמו בחנות אלא
מסייעו לעתים רחוקות במקח וממכר לצורך העסק הנזכר. אמנם הדיעות המשא ומתן
וגם מלאכת עבודה המצטרכת לאותם סחורות אינה מוטל אלא על היושב בחנות, ואין
על חבירו שום חיוב בזה, והשותפות הנזכר היתה לזמן קצוב, ועתה רוצה היושב
בחנות להפרד מהשותפות וחבירו רוצה לעכב על ידו עד בלות זמן
השותפות..."</span>

<span dir="rtl">התשובה כוללת עמודים רבים...</span>

<span dir="rtl">או שאלה ארוכה מאוד שמתחילה כך:</span>

<span dir="rtl">נשאלנו מהב"ר הנזכר על מעשה שבא לפניהם, באיש אחד ששידך
ריבא אחת בעיר סל"א. ולאחר זמן נסעו הנערה ואביה ואמה מעיר סל"א לעיר גיבאל
טא"ר ונתפרדה חבילת השידוכין שביניהם, ומחלו בקנס זה לזה. ושידך בחור אחת
את הבת הנז' וכשרצה להשיאה לו עמד אבי המשדך הראשון ואמר כי היא כבר מקודשת
לבנו, על ידו שהוא נתן קדושין לאביה בשליחות בנו, ששלח לו האגרת בנסוע הבת
מעיר סל"א, לאמר, תדע לך שאני שידכתי בת פלוני ועתה הטוב בעיניך עשה. ושלח
לו טבעת כסף לקדשה בה. אמנם האב לא נתן לאביה אותה טבעת, רק מעה כסף נתן
לאביה משלו בתורת קידושין, ויש לו עדים על זה.....</span>

<span dir="rtl">\[השאלה עוד ארוכה מאוד, והתשובה כוללת עמודים רבים
ומסתיימת כדלהלן\]</span>

<span dir="rtl">"סוף דבר הכל נשמע דזאת הבת היא מותרת לינשא ולא היתה
צריכה גט וגם עתה עדיין בהתירה עומדת ואין ראוי לב"ד לפקפק עוד
בזה..."</span>

<span dir="rtl"><u>יהודה עייאש (1700-1759)</u></span>

<span dir="rtl">היה מהבולטים בחכמי ארצות האסלאם במאה ה-18. כתב מספר ספרי
שו"ת. העז לחלוק על גדולי הלכה כמו "השולחן ערוך" של קארו, והרב חיים בן
עטר בן דורו.</span>

<span dir="rtl">מתשובותיו ניתן להבין רבות מבעיות התקופה.</span>

<span dir="rtl">מצד אחד יש יהודים בעלי סוסים, שדות, כרמים,
ועבדים.</span>

<span dir="rtl">מצד שני יהודים הרוגים מידי לא יהודים (שצריך לקבור אותם
בבגדיהם "כדי להעלות חמת קנאת ה' לנקום נקמתם").</span>

<span dir="rtl">כמו כן בתקופתו נפגעת סמכות החכמים, הם נכנעים ללחץ הקהל,
ומבקשים לעזוב תפקידים. גם הרב עייאש עצמו עזב את תפקידו כדיין ועלה לארץ
ישראל, בה ישב כשלוש שנים עד מותו.</span>

<span dir="rtl">דוגמא לשאלה:</span>

<span dir="rtl">אם מותר ביום השבת בימות הקיץ לישראל לשפוך מים קרים על
בהמתו על כל גופה כדי לקרר.... משום כעובדין בחול או דילמא כיון ראינו מדיח
גבה וכריסה על ידי שפשוף כדרכו בחול... אלא שופך מים עליה בבת אחת לית ביה
משום עובדין בחול...</span>

<span dir="rtl">תקופה חדשה בתולדות יהודי אלג'יריה מתחילה במאה ה-19, בערך
ב 1830, עם כיבושה של אלג'יריה בידי הצרפתים.</span>

<span dir="rtl">ליהודים הייתה סיבה טובה לתמוך בכיבוש זה.</span>

<https://www.youtube.com/watch?v=-d2fZQWlcek>

<span dir="rtl">(יהודי אלג'יריה בראשית המאה ה-19)</span>

<span dir="rtl"><u>מתוך אתר ההיסטוריה של מט"ח</u></span>

<span dir="rtl">בעת הפלישה הצרפתית לאלג'יריה בשנת 1830 מנתה האוכלוסייה
היהודית בארץ זו 16,000 נפש בערך. היהודים ישבו בארבע הערים הגדולות –
אלג'יר, אוראן</span> (Oran) , <span dir="rtl">קונסטנטין</span>
(Constantine) <span dir="rtl">ותלמסאן</span> (Tlemcen) –
<span dir="rtl">ובמספר יישובים קטנים עד בינוניים, ....</span>

<span dir="rtl">זו הייתה קהילה קטנה ביותר, מספר בניה היווה חצי אחוז עד
אחוז מכלל האוכלוסייה המקומית שמנתה כ- 3 מיליון תושבים. אולם עקב ריכוזם
של היהודים במספר מצומצם של מקומות, מתקבל הרושם של נוכחות יהודית חזקה
מאוד בעריה החשובות של אלג'יריה. כך, למשל, בעיר אוראן היוו היהודים כשליש
מן האוכלוסייה המקומית – 3,000 מתוך 9,000 נפש – ובאלג'יר הם מנו 5,000 נפש
מתוך אוכלוסייה של 30,000 נפש. על פי הדיווחים של המפקדים הצרפתים, כמה
יהודים היו בין מקבלי פניהם של החיילים הצרפתים, שנחתו בסידי פרוש</span>
(Sidi Ferruch), <span dir="rtl">ושמו קץ ל- 300 שנות שלטון תורכי
באלג'יריה. נוכח התלאות הקשות, שבהן התנסו יהודי אלג'יריה בשנותיו האחרונות
של השלטון התורכי, סביר מאוד להניח, שהיהודים נשמו לרווחה עם חילופי
השלטון. אולם העובדה שעשרות משפחות יהודיות ברחו מאלג'יריה מיד לאחר בואם
של הצרפתים והעדיפו לעלות לארץ-ישראל או להגר לליוורנו ולערים שונות בתחומי
האימפריה העות'מאנית, מלמדת שהאהדה שיהודי אלג'יריה רחשו לכובש הצרפתי היתה
מהולה בלא מעט חששות. ומה גם שהם התנסו כבר בעבר בפלישות אירופיות
לאלג'יריה אשר בדומה לפלישה הספרדית בשנת 1541 ולזו בשנת 1775 לוו תמיד
בפרעות קשות נגד היהודים מצד הנוצרים ומצד המוסלמים כאחד</span>.

<span dir="rtl"><u>שמעון שווצפוקס – "העליה מצפון אפריקה לאחר כיבוש
אלג'יריה בידי צרפת"</u></span>

<span dir="rtl">במאמר אחר הראיתי כיצד כתוצאה מן הכיבוש הצרפתי עלו
לארץ-הקודש יהודים רבים מרצועת החוף של אלג'יריה , הכוללת את אוראן
ואלג'יר. עקב עלייה חשובה זאת, שהחלה כנראה בשנת 1832 או אולי 1831 ,
השתקעו מאתיים משפחות בערך לא בירושלים אלא בגליל , כלומר בטבריה , בצפת
ובחיפה , שם הקימו קהילות מאורגנות</span>. <span dir="rtl">עולים אלה
כלולים במיפקד של היהודים בארץ-הקודש, שהוכן ביוזמת מונטיפיורי בשנת 1839 .
בצפת נמנו : 62 משפחות שבאו מאוראן , 40 מאלג'יר ו-2 בעלי אזרחות צרפתית.
בחיפה נמנו 18 משפחות מאוראן , .... סך-הכול נמנו 166 משפחות ועליהן יש
להוסיף 6 משפחות מאלג'יר שישבו בירושלים , 3 משפחות ו-4 יתומים מאלג'יר
ועוד 2 משפחות מאוראן ביפו , וכן 13 משפחות מאוראן ומשפחה מאלג'יר בעכו.
סך-הכול 190 משפחות ו-4 בודדים - קצת פחות מ-200 משפחות</span>,
<span dir="rtl">המוזכרות במקורות אחרים .</span>

<span dir="rtl">כלומר, כ 1000 נפשות. לא עליה גדולה, אך העליה הראשונה, 50
שנה מאוחר יותר, השאירה בארץ 5000 איש, חציים מרוסיה וחציים מתימן.</span>

<span dir="rtl">אם היו חששות ליהודים מהשלטון הצרפתי, נפוליון השלישי ששלט
בצרפת באמצע המאה, ניסה לבטלן:</span>

<img src="media/image2.jpeg" style="width:7.16528in;height:7.16528in"
alt="כתב הזכויות המקורי שקיבל יוסף בן טולילה מנפוליאון השלישי. נדפס בצרפת ונמסר באלג&#39;יריה, 1865 (מתנת ז&#39;אן ז&#39;אק בן טולילה, אלג&#39;יריה, לכבוד בני משפחת בן טולילה. צילום: סטודיו שחר ויזו כץ. אוסף אנו - מוזיאון העם היהודי)" />

<span dir="rtl">כתב הזכויות המקורי שקיבל יוסף בן טולילה מנפוליאון
השלישי. נדפס בצרפת ונמסר באלג’יריה, 1865 (אוסף "אנו – מוזיאון העם
היהודי")</span>

<span dir="rtl">ואכן, יהודי אלג'יריה קיימו ממש את התפיסה הצרפתית
לגביהם:</span>

<span dir="rtl">זכויות מלאות לפרט, אבל טשטוש הייחוד הלאומי.</span>

<span dir="rtl"><u>מתוך אתר "אנו – מוזיאון העם היהודי"</u></span>

<span dir="rtl">בהתאם למדיניות שהנחתה את רוב מדינות אירופה הנאורה במאה
ה-19 כי יש לתת ליהודים את כל הזכויות כיחידים ואפס זכויות כאומה, העניקו
הצרפתים ליהודי אלג'יריה שוויון זכויות מלא מחד, אך מאידך חתרו לטשטוש
זהותם היהודית והיטמעותם באומה הצרפתית</span>.  
<span dir="rtl">מכל הקהילות היהודיות בצפון אפריקה לא הייתה קהילה שעברה
מהפכה תרבותית כה קיצונית ומהירה כפי שעברה הקהילה היהודית באלג'יריה תחת
הכיבוש הצרפתי</span>

(1830-1962)  
<span dir="rtl">איזרוחם המהיר של יהודי אלג'יריה "תפס" אותם לא מוכנים.
המשיכה לתרבות הצרפתית הייתה עזה, רבים זנחו את עולם המסורת היהודי, אימצו
את הלבוש, המנהגים והשפה הצרפתית והניחו בקרן זווית את שתי השפות העיקריות
המזוהות עם היהודים עד אז: העברית והערבית-יהודית</span>.  
<span dir="rtl">.....</span>  
<span dir="rtl">אחת הסיבות להיטמעות המהירה נבעה מחינוך. למרות הקמת רשת
בתי ספר "תלמוד תורה" והופעתה של רשת בתי הספר "אליאנס" ששילבה בין לימודי
מסורת והשכלה, רבים מהיהודים שלחו את ילדיהם לבתי ספר ממשלתיים-צרפתים ובכך
עיצבו את זהותם העתידית</span>.  
<span dir="rtl">ההזדהות עם התרבות הצרפתית באה לידי ביטוי גם ביצירת ספרות
יפה ושירה בצרפתית בידי משוררים וסופרים יהודים-אלג'ירים. מספר נשים התבלטו
בתחום זה בתחילת המאה ה-20, ובהן אליסה ראיס, ברת בנישו-אבולקר ובלאנש בן
דהאן</span>.  
<span dir="rtl">.....</span>  
<span dir="rtl">בראשית המאה ה-20 נהפכו היהודים לבעלי ייצוג לא מידתי בקרב
בעלי המקצועות החופשיים- עורכי דין, רופאים, מהנדסים, פקידים ממשלתיים,
קצינים בכירים בצבא הצרפתי ועוד. הצלחת היהודים לוותה גם בהתפרצויות
אנטישמיות (בתלמסאן 1881, 1883 ובאלג'יר, 1884, 1885) **בעיקר מצד
המתיישבים הצרפתים** שראו ביהודים "הנחותים" איום על מעמדם. הקצנה בתקריות
האנטישמיות התחוללה בשנת 1895 עקב הדי משפט דרייפוס שהגיעו עד אלג'יריה
והצמיחו מפלגות בעלות אידיאולוגיה אנטישמית שאף זכו בבחירות באוראן
ובקונסטנטין ב-1897</span>. <span dir="rtl">\[המוסלמים היו מדוכאים מדי
כדי להתנכל ליהודים\]</span>

<span dir="rtl">ואכן, במאות ה-19 וה-20 אנחנו מוצאים הרבה אינטלקטואלים
יהודים אלג'יראים, גם בקרב הרבנים, המושפעים מהתרבות הצרפתית,
ביניהם:</span>

<span dir="rtl"><u>רמון בנישו</u> (פילוסוף וחוקר גם בהיסטוריה,
ארכיאולוגיה ופסיכולוגיה).</span>

<span dir="rtl"><u>שרל טואטי</u> (רב ופילוסוף)</span>

<span dir="rtl"><u>יוסף גנאסיא</u> (רב, משורר, הוגה דעות).</span>

<span dir="rtl"><u>נתן אנדרה שוראקי</u> (סופר, משורר, היסטוריון) נולד
באלג'יריה, ונפטר בישראל ב 2007, היה סגנו של טדי קולק בעירית ירושלים,
ולפני זה שליח למלך מרוקו, מטעם שרת החוץ גולדה מאיר, ליצירת יחסים, כבר ב
1959.</span>

<span dir="rtl"><u>ז'אק דרידה</u> (שנולד כיעקב אליהו דרעי באלג'יריה),
אחד הפילוסופים הצרפתיים המפורסמים של המאה ה-20. נפטר ב 2004.</span>

<span dir="rtl">ועוד רבים.</span>

<span dir="rtl">למרות המתחים עם המתיישבים הצרפתיים, ועם המוסלמים
המקומיים, העדות המכריעה על השיפור הגדול במצב היהודים, מגיעה
מהסטטיקה.</span>

<span dir="rtl">ב 1830 היו 16 אלף יהודים באלג'יריה, ב 1960 היו 160 אלף
יהודים באלג'יריה.</span>

<span dir="rtl">קהילת אלג'יריה בתקופת הקמת מדינת ישראל היתה כגודלה של
קהילת בבל, פי שנים מגולת תימן, ויותר ממחצית מקהילת מרוקו.</span>

<span dir="rtl">תקופה של כשלוש שנים סבלו היהודים ממש, תחת שלטון וישי
(המשטר הפרו-נאצי של דרום צרפת). סילוק מהאוניברסיטאות ובתי הספר, פיטורים
מעבודות של רופאים, עורכי דין, מורים, פקידים. החרמת רכוש.</span>

<span dir="rtl">באותה תקופה מקימים צעירים יהודים מחתרת לוחמת, שבמבצע
שנקרא "מבצע לפיד" עוזרת בצורה משמעותית ביותר לכוחות הברית, לנחות
באלג'יריה בנובמבר 1942.</span>

<span dir="rtl"><u>ומה עם הציונות</u>?</span>

<span dir="rtl">כל הקהילות בארצות האסלאם חוסלו, למעשה, לאחר הקמת
המדינה.</span>

<span dir="rtl">גם קהילת אלג'יריה. אך קהילה זו, ברובה המכריע לא עלתה
לארץ, ובכך היא שונה מכל הקהילות שסקרנו עד כה ושנסקור בהמשך.</span>

<span dir="rtl">במלחמת השחרור של אלג'יריה (1954-1962) סבלו היהודים
מהמורדים המוסלמים, שראו בהם תומכי צרפת. ב 1962, כשקיבלה אלג'יריה את
עצמאותה עזבו 160 אלף היהודים את המדינה, רובם המכריע לצרפת. נותרו
באלג'יריה פחות ממאתיים יהודים.</span>

<span dir="rtl">לישראל הגיעו כעשרים אלף מיהודי אלג'יריה. אחרים מגיעים
בהמשך מצרפת.</span>

<span dir="rtl">וזה לא עבר בשקט...</span>

<span dir="rtl"><u>מתוך אתר "אנו – מוזיאון העם היהודי".</u></span>

<span dir="rtl">בערב 23 בינואר 1963 נפתח באולם בית האומנים בירושלים משפט
ציבורי של הסוכנות היהודית נגד הקהילה היהודית מאלג’יריה. באולם הצטופפו
מעל 100 איש ואישה. סעיף האשמה המרכזי התמקד בסנטימנט הציוני הלקוי כביכול
של יהדות אלג’יריה</span>.

<span dir="rtl">היוזם והאדריכל של המשפט הציבורי היה יו”ר הנהלת הסוכנות
היהודית וראש הממשלה לשעבר, משה שרת, שזעם על כך שמתוך 140 אלף יהודי
אלג’יריה, רק 15,000 עלו ארצה, ואילו השאר העדיפו להגר לצרפת. “מהלך זה
משקף התנכרות ליהדות, והתעלמות מקיומה של מדינת ישראל”, אמר שרת</span>.

<span dir="rtl">החרה החזיק אחריו פרופ’ שלו גינוסר מהאוניברסיטה העברית,
שנשא בתפקיד הרם של “נשיא בית המשפט” וטען כי “קהילה זו (יהודי אלג’יריה)
נמלטה מגלות אחת ובמקום ללמוד את לקחי ההיסטוריה היהודית, בחרה בגלות אחרת
על פני ביתה הלאומי – מדינת ישראל”. הדיון הטעון התקיים משעות הערב עד סמוך
לחצות, עם כמה התרחשויות דרמטיות, כמו ניסיון שווא למנוע את כניסתה של
קבוצת עולים מאלג’יריה (עובדי הקמ”ג בדימונה) שהגיעה למקום כדי למחות כנגד
המשפט</span>.

<span dir="rtl">.....\[ותגובת המחבר\]</span>

<span dir="rtl">האכזבה שלו משיעור העולים הנמוך, מקורה בציפייה שיהודי
אלג’יריה ינהגו כפי שנהגו מרבית “יהודי ארצות האסלאם” – מרוקו, תוניסיה,
עיראק ותימן – שעלו לארץ בהמוניהם. ביושבו כהגמון של ישראל הראשונה, ראש
הממשלה בדימוס היה עיוור לאפשרות אחרת. אם להשתמש בשפה של אדוארד סעיד
\[פילוסוף אמריקאי ממוצא פלשתיני\], הוא לקה באוריינטליזם מתנשא. כי מי
שמכיר ולו במעט את סיפורה הייחודי של הקהילה היהודית באלג’יריה, יודע
שההשוואה התרבותית והחברתית המתאימה ליהודי אלג’יריה, היא לא יהדות מרוקו
או תוניסיה (שכבודן במקומם מונח), אלא אחת מהמדינות המערביות שהוזכרו
לעיל</span>. <span dir="rtl">\[צרפת, אנגליה, ארה"ב\]</span>

<span dir="rtl">אם אנחנו רוצים ללמוד גם רעיונות כלליים מסדרה זו, אנחנו
יכולים להיווכח, שישראל נבנתה לא מעליות בעלות אידיאולוגיה ציונית, אלא
מגלי פליטים.</span>

<span dir="rtl">כאשר הייתה ליהודים אפשרות נוחה יותר מלעלות לישראל, הרוב
העדיף אותה.</span>

<span dir="rtl">זה נכון מאז העליה הראשונה. וזאת, מבלי לזלזל באידאולוגיה
הציונית שאולי היה לה חלק חשוב בהקמת המוסדות הציוניים שאיפשרו את
העליות.</span>
