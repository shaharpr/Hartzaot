**<span dir="rtl"><u>תפוצות ישראל – זרמים ביהדות מזרח אירופה לפני
השואה</u></span>**

<span dir="rtl">כאשר עסקנו פעם, בפילוסופיה של ההיסטוריה, הדגשנו את השאלה
של הקשר בין הסיפור ההיסטורי לעובדות עבר מצד אחד, ולכותב ההיסטוריה מצד
שני. יותר ויותר מקובל להגדיר היסטוריה כיצירה של ההיסטוריונים, שמבוססת על
העבר, אך לא כאמת על העבר. כי קשה לדבר על העבר במושגים של "אמת".</span>

<span dir="rtl">אנחנו חוקרים את העבר על פי הממצאים שיש לנו בהווה,
ומבחינה מסוימת אנחנו **יוצרים** את העבר.</span>

<span dir="rtl">והנה לעניינינו, גם היסטוריה שעוסקת בתקופה של מאתיים
השנים האחרונות אינה מוסכמת, נמצאת בשיח בין היסטוריונים, והתפיסה הנפוצה
משתנה אפילו תוך שנים ספורות.</span>

<span dir="rtl">כאן, אני מסתמך על מאמר של גיא מירון</span>

<https://in.bgu.ac.il/bgi/iyunim/22/guy-miron.pdf>

<span dir="rtl"><u>היסטוריוגרפיה של יהדות אירופה, מתוך "עיונים בתקומת
ישראל" 2012.</u></span>

<span dir="rtl">עד סוף שנות הששים של המאה העשרים, הוצגה ההיסטוריה של
יהדות אירופה מתקופת ההשכלה (אמצע המאה ה-19), בעיקר על פי גישתו של
**שמעון דובנוב**, גדול ההיסטוריונים היהודים בתחילת המאה העשרים. ספרו
הידוע "דברי ימי עם עולם".</span>

<span dir="rtl">הוא עושה הבחנה חדה בין מערב אירופה, בעיקר גרמניה,
למזרחה. בגרמניה היו התהליכים העיקריים, השכלה, השתלבות בתרבות הגרמנית,
רפורמה בדת, והחלשת הלאומיות, עד כדי התבוללות.</span>

<span dir="rtl">לעומת זה במזרח אירופה, היהדות מתבטאת בהמונים מסורתיים
בעלי תודעה יהודית חזקה. מכאן צמחה הלאומיות היהודית המודרנית, וגם
הציונות.</span>

<span dir="rtl">מקובל, שתהליך המודרניזציה של יהדות מזרח אירופה פיגר אחרי
זו של מערב אירופה, בגלל האילוץ של "תחום המושב", שמנע תהליך אורבניזציה
שבלט במערב אירופה, ויצר לעומת זה, את תרבות השטאטל (העיירה הקטנה).</span>

<span dir="rtl">אך בתפיסות החדשות, גם תמונה זו אינה מדויקת.</span>

<span dir="rtl">עשרות אלפי יהודים הצליחו לחיות גם בסנט פטרבורג וגם
במוסקבה, בעיקר אחרי שבשנת 1859 הצאר אלכסנדר השני מרשה לסוחרים עשירים
לצאת מתחום המושב, ומעודד השכלה גבוהה של יהודים לצרכי הממלכה
כמובן.</span>

<span dir="rtl">בערים הגדולות התפתחה כבר תרבות יהודית מודרנית (גישה
לתרבות הכללית, איגודים וולנטריים, עיתונות), במקביל לזו של מערב
אירופה.</span>

<span dir="rtl">בנוסף לשתי ערים אלה שאמנם גרו בהם בסוף המאה ה-19 רק
כעשירית מיהודי רוסיה, מתפתחת קהילה יהודית מודרנית גם בקייב (עיר בתחום
המושב, אך זמן רב הייתה אסורה ליהודים). בין עשרות אלפי יהודי קייב, חלים
התהליכים הידועים מגרמניה. שפה דומיננטית רוסית אצל הדור הצעיר, שחיקה
בשמירת מצוות, וגם ניסיון לפתח תרבות יהודית חדשה.</span>

<span dir="rtl">בפולין, תהליכי מודרניזציה של החברה היהודית בלטו
בביאליסטוק, עיר שבגלל תהליכי התיעוש המהירים בה, התארגנה בה קהילה יהודית
גדולה ביותר, עד כדי שלושה רבעים מאוכלוסיית העיר עוד לפני 1900. גם שם
המודרניזציה התבטאה בארגוני רווחה עצמאיים, מפלגות פוליטיות, מועדוני
תרבות, ספריות, כל זה, כמובן, בניגוד לשטייטל שבמרכזו הרוחני בית הכנסת
ובית המדרש.</span>

<span dir="rtl">מאוחר יותר הולכים בעקבותיה של ביאליסטוק ערי פולין
האחרות, ורשה ולודג', וערים אחרות באימפריה הרוסית כמו מינסק
ואודסה.</span>

<span dir="rtl">כל התהליכים הללו שמתחילים לפחות מאמצע המאה ה-19 מגיעים
לשיאם ערב השואה, בתרבות יהודית עשירה מאוד ומגוונת מאוד.</span>

<span dir="rtl">מיליונים רבים, אינם נוטלים חלק בתהליך באיזור זה, ופשוט
מהגרים מערבה, בין השנים 1880 ל 1924. אל כך דיברנו.</span>

<span dir="rtl">מאלה הנותרים, אלפים רבים מתבוללים (לא מצאתי מספרים, ולא
ברור שישנם מספרים).</span>

<span dir="rtl">טוענים שהתבוללות התחוללה בהשפעת התרבות הגרמנית. גורם
חשוב בה היו העשירים, שהגיעו מן המערב בסוף המאה ה-18 ובראשית המאה ה-19.
במחצית השניה של המאה התשע עשרה גברה ההתבוללות גם בקרב צעירים מחוגים
נוספים. **שכיחות המרת הדת בוורשה הייתה הגדולה ביותר באירופה
המזרחית**</span>**.**

<span dir="rtl">וכמובן, במאה העשרים, הייתה התבוללות גדולה בברה"מ
הקומוניסטית, כאשר גבר החילון בלחץ השלטונות.</span>

<span dir="rtl">בתוך עם ישראל במזרח אירופה, אם נתחיל בחלק השמרני ביותר,
שומרי המצוות שאינם רוצים לשנות מאורח חייהם, הרי גם הם מתארגנים. מבחינה
זו המודרנה לא פסחה עליהם, וכך נוצרת "אגודת ישראל".</span>

<span dir="rtl">"**אגודת ישראל**"– תנועה בעלת אוריינטציה חרדית, שארגנה
את היהדות החרדית ואת החסידויות לסוגיהן, נוסדה בשנת 1912 בקטוביץ
שבפולין - והמשיכה פעילותה בכל העולם. פעילותה נמשכת כיום בישראל</span>.
<span dir="rtl">מי כמונו יודע.  
מבחינה מסוימת זו אחת התנועות שהאריכה חיים. שמרנות היא שמרנות.</span>

<span dir="rtl">אך בנוסף להתפתחות הלאומיות בכל אירופה המודרנית, שמשפיעות
גם על היהודים, הפרעות באימפריה הרוסית, מאיצות את הלאומיות
היהודית.</span>

<span dir="rtl">אין תאריכים מדויקים כמובן, אך נוח לומר, שמשנת 1882 צמחו
במזרח אירופה תנועות שביקשו **פתרון לאומי לשאלה היהודית**. הן התחלקו,
באופן כללי בין
**[אוטונומיסטים](https://he.wikipedia.org/wiki/%D7%90%D7%95%D7%98%D7%95%D7%A0%D7%95%D7%9E%D7%99%D7%A1%D7%98%D7%99%D7%9D)
ו[טריטוריאליסטים](https://he.wikipedia.org/wiki/%D7%98%D7%A8%D7%99%D7%98%D7%95%D7%A8%D7%99%D7%90%D7%9C%D7%99%D7%96%D7%9D_%D7%99%D7%94%D7%95%D7%93%D7%99)**</span>.

<span dir="rtl">הפלגים האוטונומיסטיים השונים תבעו הכרה ביהודים כ[מיעוט
לאומי בעל תרבות מוגנת, וזכויות פוליטיות קולקטיביות בארצות
מושבם](https://he.wikipedia.org/wiki/%D7%90%D7%95%D7%98%D7%95%D7%A0%D7%95%D7%9E%D7%99%D7%94_%D7%9C%D7%90%D7%95%D7%9E%D7%99%D7%AA_%D7%A4%D7%A8%D7%A1%D7%95%D7%A0%D7%9C%D7%99%D7%AA),
לעיתים קרובות תוך [זיקה חזקה לשפת
האידיש](https://he.wikipedia.org/wiki/%D7%99%D7%99%D7%93%D7%99%D7%A9%D7%99%D7%96%D7%9D).
הם רשמו הישגים ניכרים בעשרים השנה ש[בין שתי מלחמות
העולם](https://he.wikipedia.org/wiki/%D7%91%D7%99%D7%9F_%D7%9E%D7%9C%D7%97%D7%9E%D7%95%D7%AA_%D7%94%D7%A2%D7%95%D7%9C%D7%9D),
ועד היום בארצות הברית, שנדון עליה במועד אחר.</span>

<span dir="rtl">הפלגים הטריטוריאליסטים, ראו את הפתרון בריכוז היהודים
באיזור אחד.</span>

<span dir="rtl">נזכיר תחילה את האוטונומיסטים.</span>

<span dir="rtl"><u>תנועת הפולקיסטים</u></span>

<span dir="rtl">תנועה זו מזוהה עם ההיסטוריון שמעון דובנוב. יליד 1860, עד
גיל 30 עבר תהליכים של משכיל יהודי מחפש דרך. מלימוד בחדר, ועד השכלה
כללית, מהתנגדות כוללת ליהדות, ועד התעמקות בשאלה היהודית.</span>

<span dir="rtl">הוא זכור בעיקר הודות לספרו הגדול של ההיסטוריה של עם
ישראל "דברי ימי עם עולם" המכיל 11 כרכים.</span>

<span dir="rtl">אך הוא נחשב גם בין מקימי התנועה האוטונומיסטית (המפלגה
נקראה "פאלקס-פארטיי" וכונתה אז "פולקיסטים", כנראה מגרמנית, וקרוב
ל"פולקלור"). הסיסמה שלו הייתה שהיהודים הם "**עם שֶכֹּל העולם הוא מקומו**".
והכוונה, הפתרון הוא אוטונומיה בגולה, כאשר הדוגמה היא, למשל, ועד ארבע
הארצות שהיה בפולין (הגדולה) בין 1520 ל 1760 אחראי לחיים הפנימיים של
יהדות פולין.</span>

<span dir="rtl">מעניין שאחיו של שמעון דובנוב, זאב דובנוב, היה מאנשי
ביל"ו, אבל היה רק שנתיים בארץ ישראל וירד חזרה לרוסיה.</span>

<span dir="rtl">האם התנועה האוטונומיסטית נכשלה?</span>

<span dir="rtl">לפחות, לגבי שמעון דובנוב, כן, כי הוא התעקש להישאר
באירופה גם כאשר ניסו לשכנעו לעלות לארץ ישראל, ונרצח ב 1941 על ידי
הנאצים.</span>

<span dir="rtl"><u>תנועת הבונד</u></span>

<span dir="rtl">בשמה המלא: האיגוד הכללי של הפועלים היהודיים בליטא, פולין
ורוסיה. "הבונד" פירושו פשוט "האיגוד".</span>

<span dir="rtl">התנועה נוסדה בווילנה ב 1897, והייתה אוטונומיסטית
וסוציאליסטית. זו הייתה אחת התנועות הגדולות של יהדות מזרח אירופה, בעיקר
פולין. והמעניין הוא שאף אחד משלושה עשר המקימים ב"וועידת הייסוד", שנתכנסה
בחדר קטן של פקיד בית מרקחת, אינו ידוע או מפורסם היום.</span>

<span dir="rtl">אני רושם אותם, בשביל כבודם, לא בשביל שנזכור:</span>

<span dir="rtl">נוח אברמוב, פבל ברמן, לייבה גולדמן, רוזה גרינבלט, מרה
ז'לודסקי, יוסף מיל, אברהם מוטניק, הירש סורוקה, דוד קאץ, הלל קאץ, ישראל
מיכל קאפלינסקי, ולדימיר קוסובסקי, ארקדי קרמר.</span>

<span dir="rtl">העקרונות של התנועה היו:</span>

- <span dir="rtl">מאבק סוציאליסטי בבורגנות.</span>

- <span dir="rtl">האינטרנציונל אינו קוסמופוליטי אלא פדרטיבי, מאבק משותף
  בין לאומים. (בניגוד למרקסיזם הטהור הדורש התעלמות מהלאומיות)</span>

- <span dir="rtl">הביטוי הלאומי של היהדות הוא תרבותי, והשפה היא
  אידיש.</span>

- <span dir="rtl">מאבק בהתבוללות, ומאבק בציונות.</span>

<span dir="rtl">הבונד היה המפלגה המצליחה ביותר, בבחירות לרשויות
המקומויות בפולין.</span>

<span dir="rtl">ב 1938, למשל, הוא זכה ב 17 מושבים, מתוך העשרים שקיבלו
מפלגות יהודיות.</span>

<span dir="rtl">האם האידאולוגיה האוטונומיסטית שלו הצליחה?</span>

<span dir="rtl">לפחות לגביו לא.</span>

<span dir="rtl">רוב חברי הבונד תחת הכיבוש הנאצי נספו בשואה.</span>

<span dir="rtl">ברומניה דוכאה התנועה בתקופת השלטון הפשיסטי.</span>

<span dir="rtl">בברית המועצות, התנועה דוכאה כתנועה לאומית, חלק מחבריה
הצטרף למפלגה הקומוניסטית ואיבד בהדרגה את אפיו היהודי.</span>

<span dir="rtl"><u>האידישיסטים בברה"מ</u></span>

<span dir="rtl">בתקופה שלאחר המהפכה הקומוניסטית, עדיין היה ניסיון לתחזק
את שפת האידיש כמבטאת את יהדות ברה"מ. בשנת 1930 עדיין היו למעלה מאלף בתי
ספר שלימוד בשפה היידית. אך אלו חוסלו, גם בגלל שהורים העדיפו שהילדים
יתחנכו ברוסית, ולבסוף גם בטיהורים של סטלין לפני המלחמה ואחריה.</span>

<span dir="rtl">עד כאן האוטונומיסטים. נראה שלא כל כך הצליחו באירופה
המזרחית.</span>

<span dir="rtl">אולי הטריטוריאליסטים הצליחו יותר...</span>

<span dir="rtl">למעשה, הציונות היא התנועה הטריטוריאליסטית המשמעותית
ביותר, אך בדרך כלל מכנים בשם זה תנועות, או לפחות רעיונות, לא ציוניים, של
ריכוז היהודים בטריטוריה אחת, עצמאית או אוטונומית.</span>

<span dir="rtl"><u>אררט</u></span>

<span dir="rtl">סופר יהודי אמריקאי בשם מרדכי מנואל נוח, החליט להקים
מדינה יהודית עוד ב 1820.</span>

<span dir="rtl">הוא קנה את האי גרנד איילנד, בנהר הניאגרה, דרומית
למפלים.</span>

<span dir="rtl">ב 1825 נערך טקס גדול בכנסייה (!) בעיר באפלו הסמוכה, והוא
הכריז על הקמת עיר חדשה בשם אררט, באי שקנה, ושהעריך שיוכל להכיל ששה
מיליון יהודים.</span>

<span dir="rtl">הטקס התפרסם בעיתונות באמריקה ואירופה, אך אף יהודי לא
הגיע.</span>

<span dir="rtl">זה גם לא כל כך שייך למזרח אירופה, אבל פיקנטי.</span>

<span dir="rtl">וגם היום יש טקסים עם חשיבות לשעתם (למשל "רמת טראמפ ברמת
הגולן").</span>

<span dir="rtl"><u>מושבות הברון הירש</u></span>

<span dir="rtl">הברון הירש היה טייקון יהודי אירופאי (גרמניה, צרפת,
אנגליה, אוסטרו-הונגריה). הוא היה נדבן שסייע רבות לרשתות חינוך יהודיות
(אליאנס למשל), ולעזרה למהגרים יהודים.</span>

<span dir="rtl">בעקבות הפרעות במזרח אירופה.</span>

<span dir="rtl">בשנת 1891, הקים את החברה יק"א, "החברה היהודית להתיישבות"
כדי ליישב פליטים יהודים ממזרח אירופה במושבות חקלאיות בארגנטינה.</span>

<span dir="rtl">הוא אף חלם על פתרון שאלת היהודים במזרח אירופה,
בארגנטינה.</span>

<span dir="rtl">עשרת אלפים יהודים התיישבו בחמש מושבות בארגנטינה, אך לא
החזיקו מעמד זמן רב.</span>

<span dir="rtl">צריך לזכור שבאותה תקופה היו במושבות בארץ מספר דומה של
מתיישבים, וגם הם החזיקו מעמד, בסופו של דבר רק בזכות הברון רוטשילד. כך
שמנקודת ראות של הזמן ההוא הוא היה מתחרה של "חיבת ציון".</span>

<span dir="rtl">אבל הברון הירש נפטר ב 1896. הוא הספיק לעניין את הרצל
בתוכניתו, אך לא הספיק להגיע לקונגרס הציוני הראשון.</span>

<span dir="rtl">הטריטוריאליזם היהודי המפורסם ביותר הוא דווקא הצעתו של
הרצל בקונגרס הציוני השישי – תוכנית אוגנדה. דווקא הנציגים הציונים מרוסיה
היו בין מתנגדיה העיקריים.</span>

<span dir="rtl"><u>התנועות הציוניות</u></span>

<span dir="rtl">התפיסה הציונית המודרנית, של חזון מדינה יהודית בארץ
ישראל, צומחת לאיטה בערך מאמצע המאה ה-19.</span>

<span dir="rtl">באופן ספונטני התארגנו עשרות אגודות של "חובבי ציון",
תחילה ללא קשר ביניהן, וגם עם שמות שונים ומשונים, אבל כולן היו תוצאה של
רגשות לאומיים חזקים, יחד עם ייאוש מהאפשרות לחיים יהודיים במזרח
אירופה.</span>

<span dir="rtl">אגודות אלו היוו מיעוט קטן, בהשוואה להגירה העצומה למערב,
בעיקר לאמריקה, בתקופה זו, שכללה מיליונים, ואפילו ביחס לאוטונומיסטים
הפעילים או הפסיבים.</span>

<span dir="rtl">המטרות היו, קניית אדמות בארץ ישראל, עלייה ועבודה חקלאית,
והשגת הכרה בינלאומית. בינתיים עסקו באיסוף כספים ובשליחת שליחים לבדיקת
המצב בארץ.</span>

<span dir="rtl">כינוסים משמעותיים היו בשנת 1881 ברומניה (30 אגודות),
ובשנת 1884 בקטוביץ, פולין, והמנהיגים היו שמואל מוהליבר, משה לילנבלום,
יהודה פינסקר, ועוד (עוד רחובות...).</span>

<span dir="rtl">תנועת חובבי ציון, ובתוכה ביל"ו הקטנה, נחשבת לכישלון,
אמנם עלו כמה אלפים לארץ ובנו כמה מושבות, בהשראת אגודה זו. אך היא לא
הצליחה לקיים את המושבות, וגם דוכאה ברוסיה. המושבות ניצלו בזכות הברון
רוטשילד.</span>

<span dir="rtl">בחצי הראשון של המאה העשרים, אחרי הקמת הציונות
ההרצליאנית, כולל הפילוג של הרווזיוניסטים, כבר היו ארגונים ציוניים רבים
ושונים, שהרי הפיצולים מאפיינים אותנו מאז ועד היום.</span>

<span dir="rtl"><u>הנה רשימת הארגונים הציוניים בוורשה בלבד, ערב
השואה:</u></span>

<span dir="rtl">**"תרבות" –** רשת חינוך ליד ההסתדרות הציונית. נוסדה בשנת
1919. בשנת 1938 כללה 270 בתי ספר. רוב החלוצים שעלו לארץ היו בוגרי
"תרבות</span>".

**"<span dir="rtl">המזרחי</span>" <span dir="rtl">–
</span>**<span dir="rtl">תנועה בעלת אוריינטציה ציונית דתית, נוסדה בשנת
1902 בוילנה. לאחר שהרב יצחק יעקב ריינס הביא להצטרפות דתיים להסתדרות
הציונות, בקונגרס השלישי, ב- 1899, הוא יצר סיעה בתוך ההסתדרות הציונות,
כדי להתמודד עם החילוניים, בעיקר בשאלות חינוך.</span>

**"<span dir="rtl">פועלי ציון" –</span>  **<span dir="rtl">מפלגה ציונית
סוציאליסטית. התפלגה ל"שמאל" ו"ימין</span>".  
  
<span dir="rtl">**"פועלי ציון ימין" –** נשארה בהסתדרות הציונית. התפלגה.
התאחדה...</span>

**"<span dir="rtl">דרור" –</span>  **<span dir="rtl">תנועת נוער ציונית
סוציאליסטית. נוסדה ברוסיה, ולאחר המהפכה ב 1917 עברה לפולין. בשנת 1925
הצטרפה ל"פועלי ציון צ"ס". בשנת 1938 התאחדה עם "החלוץ הצעיר</span>".  
  
**"<span dir="rtl">החלוץ" –</span>  **<span dir="rtl">תנועה עולמית של
צעירים יהודיים. נוסדה באודסה (רוסיה) בשנת 1905. בשנת 1926 הוקם "החלוץ
הצעיר", שהתאחד עם תנועת "דרור" בשנת 1938, והתפשט מאוד בפולין ובשאר
מדינות אירופה. השתתף בהברחת יהודים לארץ ובמרד גטו ורשה</span>.[  
  
**"<span dir="rtl">פועלי ציון
שמאל</span>**](http://warsaw.daat.ac.il/photos/140.htm)<span dir="rtl">"
– תנועת פועלים ציונית, נוסדה בשנת 1904, אך לא הייתה לה השפעה רבה על
הפועלים בפולין. שיתפה פעולה עם הבונד</span>. <span dir="rtl">ספק
ציונית.</span>  
  
**"<span dir="rtl">השומר הצעיר" –</span>  **<span dir="rtl">תנועה בעלת
אידיאולוגיה מרקסיסטית-ציונית. נוסדה בגליציה בשנת 1914. דרשה הגשמה על ידי
עליה וחיים בקיבוץ.</span>

**<span dir="rtl">"רוויזיוניסטים" –</span> **<span dir="rtl">תנועה
בראשותו של [זאב
ז'בוטינסקי](http://warsaw.daat.ac.il/photos/155.htm)</span> <span dir="rtl">שדגלה
בשלמות ארץ ישראל, באקטיביות, וברצון להעלות מליון וחצי יהודים לארץ ישראל.
תנועת הנוער שלה: ביתר. התכנית החינוכית של ביתר כללה הכשרה צבאית. התנועה
פרשה מההסתדרות הציונית ב- 1923, אך לא מהתנגדות לציונות, אלא "הציונות לא
הספיקה להם".</span>

<span dir="rtl">וכיצד התחלקו הכוחות בין אינסוף התנועות האלה?</span>

<span dir="rtl">מצאתי כמה דוגמאות לתוצאות בחירות בקרב יהודי
פולין.</span>

<span dir="rtl"><u>ב 1926 בחירות לקהילה היהודית בפולין כולה</u>:</span>

<table>
<colgroup>
<col style="width: 46%" />
<col style="width: 9%" />
<col style="width: 43%" />
</colgroup>
<thead>
<tr>
<th><span dir="rtl">אגודת ישראל</span><br />
<span dir="rtl">חסידי אלכנסדר</span><br />
<span dir="rtl">אגודת ישראל בפראגה</span><br />
<span dir="rtl">מזרחי</span><br />
<span dir="rtl">ציונים</span><br />
<span dir="rtl">ציוני פראגה</span><br />
<span dir="rtl">אומנים ציונים</span><br />
<span dir="rtl">בונד</span><br />
<span dir="rtl">פולקיסטים</span><br />
<span dir="rtl">פועלי ציון שמאל</span><br />
<span dir="rtl">מוסדות צדקה</span></th>
<th>15<br />
3<br />
2<br />
5<br />
11<br />
2<br />
1<br />
5<br />
3<br />
2<br />
1</th>
<th><span dir="rtl">ס"ה הגוש החרדי: 20</span><br />
<br />
<br />
<br />
<span dir="rtl">ס"ה הגוש הציוני: 17</span></th>
</tr>
</thead>
<tbody>
</tbody>
</table>

<span dir="rtl">כדאי לשים לב, שהס"ה אינו מלא.</span>

<span dir="rtl">אמנם הגוש הדתי הוא הלא ציוני מונה 20 נציגים,</span>

<span dir="rtl">הגוש הציוני מונה 17 מהם 5 מזרחי.</span>

<span dir="rtl">קבל יש עוד 11 נציגים שהם למעשה, אוטונומיסטים.</span>

<span dir="rtl"><u>ב 1931 בחירות נוספות</u>:</span>

<table>
<colgroup>
<col style="width: 36%" />
<col style="width: 8%" />
<col style="width: 55%" />
</colgroup>
<thead>
<tr>
<th><span dir="rtl">אגודת ישראל</span><br />
<span dir="rtl">חסידי גרודז'ינסק</span><br />
<span dir="rtl">דתיים בלתי מפלגתיים</span><br />
<span dir="rtl">ציונים</span><br />
<span dir="rtl">מזרחי</span><br />
<span dir="rtl">דמוקרטים</span><br />
<span dir="rtl">פולקיסטים</span><br />
<span dir="rtl">פועלי ציון שמאל</span><br />
<span dir="rtl">חסד של אמת</span><br />
<span dir="rtl">רובע העיר העתיקה</span><br />
<span dir="rtl">בעלי בתים</span><br />
<span dir="rtl">מתבוללים</span></th>
<th>19<br />
2<br />
3<br />
12<br />
4<br />
2<br />
2<br />
1<br />
1<br />
1<br />
1<br />
2</th>
<th><span dir="rtl">ס"ה הגוש הדתי: 24</span><br />
<br />
<br />
<span dir="rtl">ס"ה הגוש הציוני: 18</span><br />
<br />
<br />
<br />
<span dir="rtl">ס"ה מפלגות שלא הצטרפו לשום גוש: 8</span></th>
</tr>
</thead>
<tbody>
</tbody>
</table>

<span dir="rtl">ושוב הסיכום אינו מדויק. ציונים יש 16 בלבד, והשאר מפלגות
טריטוריאליסטיות או סקטוריאליות. כל זה מתוך 50.</span>

<span dir="rtl">ב 1936 אנחנו כבר ערב מלחמת העולם והשואה:</span>

<table>
<colgroup>
<col style="width: 66%" />
<col style="width: 33%" />
</colgroup>
<thead>
<tr>
<th><span dir="rtl">בונד</span><br />
<span dir="rtl">פועלי ציון שמאל</span><br />
<span dir="rtl">הגוש הלאומי</span><br />
<span dir="rtl">המזרחי</span><br />
<span dir="rtl">פועלי ציון ימין</span><br />
<span dir="rtl">רוויזיוניסטים</span><br />
<span dir="rtl">אגודת ישראל</span><br />
<span dir="rtl">אחרים</span></th>
<th>15<br />
1<br />
11<br />
4<br />
2<br />
1<br />
(13) 11<br />
3</th>
</tr>
</thead>
<tbody>
</tbody>
</table>

<span dir="rtl">ואם נניח ש"הגוש הלאומי" הוא ציוני, יש שוב 18 ציונים מתוך
50.</span>

<span dir="rtl">ועדיין הבונד, והחרדים שראו את עתידם במקום, עם 26-28
נציגים (למעלה ממחצית).</span>

<span dir="rtl">וראוי לציין את המשקל הגדול של "הבונד".</span>

<span dir="rtl">אם נפנה לדמויות הבולטות בתרבות היהודית של התקופה, ובעיקר
בתקופה של ראשית המאה העשרים או סוף המאה ה-19, נראה שגם שם הלאומיות חזקה,
אך הציונות לאו דווקא. למעשה, הדמויות האלה פורחות בתקופה שבין התקוות
הלאומיות של האמנספיציה, ובין התנפצותן לאנטישמיות שבין מלחמות העולם
במערב, ודיכוי היהדות בברית המועצות באותה תקופה. ומדובר על אישים שראו
עצמם כאחראים או מייצגים את הלאום.</span>

<span dir="rtl"><u>שלום עליכם</u></span>

<span dir="rtl">שלום בן מנחם רבינוביץ', אחד מגדולי הסופרים בשפת האידיש,
נולד ב 1859 באיזו קייב שבאוקראינה, ונפטר ב 1916 בארה"ב.</span>

<span dir="rtl">כרגיל למד בתלמוד תורה. אך נטייתו לספרות בלטה אצלו כבר
מגיל צעיר מאוד. הואיל ובגיל הנעורים נפטרה אמו, והוא "קיבל" אם חורגת שלא
אהבה אותו, הרי היצירה הספרותית הראשונה שלו היא אוסף הקללות של אמו
החורגת, לפי סדר האלף בית...</span>

<span dir="rtl">אולם מגיל 21 התחיל בכתיבת סיפורים לעיתון "המליץ".</span>

<span dir="rtl">להתפרנס מספרות אי אפשר, ובכל חייו ניסה לעשות עסקים, בדרך
כלל ללא הצלחה.</span>

<span dir="rtl">מעסקיו הרווחנו את סיפורי מנחם מנדל (היהודי רב התחבולות
שכולן נכשלות).</span>

<span dir="rtl">המפורסם בספריו, הוא כמובן, טוביה החולב, בזכות ההמחזה שלו
ל"כנר על הגג".</span>

<span dir="rtl">האחרון בהם הוא מוטל בן פייסי החזן, שכתיבתו נקטעה עם
מותו.</span>

<span dir="rtl">ולפחות הוותיקים, מכירים את שלום עליכם דרך ההומור הלא
פוגעני שלו, כתריאליבקה שלו, "אשרי יתום אני", "הרופאים ציוו עלינו
לצחוק"...</span>

<span dir="rtl"><u>מנדלי מוכר ספרים</u></span>

<span dir="rtl">כשחיפשתי את השם בגוגל, כבר היה קשה למצוא מרוב הפניות
למוכרי ספרים היום...</span>

<span dir="rtl">שלום יעקב אברמוביץ, נולד ליד מינסק (בלארוס) ב 1836,
ונפטר ב 1917 באודסה.</span>

<span dir="rtl">למד בחדר ובישיבה, התייתם מאביו בגיל 13, והחל לכתוב בגיל
17.</span>

<span dir="rtl">הושפע ממשכיל בשם גוטלובר שעזר לו ללמוד לימודים כלליים,
ותקופה מסוימת עבד כמורה בבית ספר.</span>

<span dir="rtl">כתב בעברית ובאידיש. לדעת ביאליק מנדלי הוא היוצר של הנוסח
של הלשון העברית החדשה בספרות.</span>

<span dir="rtl">הנושאים שלו היו דמויות מהעם הפשוט, לא דמויות
גיבורים.</span>

<span dir="rtl">לדעת ברנר, הוא היה הראשון שכתב באמת על היהודים של
תקופתו.</span>

<span dir="rtl">אני זוכר ממנו את "מסעות בנימין השלישי".</span>

<span dir="rtl">היום אפשר למצוא חלק גדול מיצירותיו בפרויקט בן יהודה,
ברשת.</span>

<span dir="rtl"><u>י"ל פרץ</u></span>

<span dir="rtl">יצחק לייבוש פרץ, נולד ב 1852 בזמושץ שבפולין, ונפטר
בוורשה ב 1915.</span>

<span dir="rtl">גם הוא כקודמיו למד בחדר ובישיבה, ואת ההשכלה הכללית למד
בכוחות עצמו.</span>

<span dir="rtl">באופן פורמלי למד בהמשך גם משפטים, אך לא קיבל רשיון כעורך
דין, בגלל היותו סוציאליסט דווקא...</span>

<span dir="rtl">הוא ידוע ככותב סיפורים, כאלה העוסקים בחיי היום יום של
פשוטי העם, וסיפורים ממקורות חסידיים, או כאילו ממקורות חסידיים. למעשה,
בחר את הקווים היותר נעימים של החסידות. אנחנו מכירים אותו, בדרך כלל,
מהקובץ "מפי העם".</span>

<span dir="rtl">הוא היה סוציאליסט אך לא ציוני.</span>

<span dir="rtl">הוא כתב באידיש ובעברית, וחלק מסיפוריו כתב באידיש ותרגם
בעצמו לעברית.</span>

<span dir="rtl">ואם שלושת הראשונים לא היו ציונים, דוד פרישמן היה אנטי
ציוני.</span>

<span dir="rtl"><u>דוד פרישמן</u></span>

<span dir="rtl">דוד פרישמן נולד ליד העיר לודז', פולין, ב 1859, ונפרט ב
1922 בברלין.</span>

<span dir="rtl">הוא היה בן למשפחה אמידה, גדל בלודז' וקיבל בילדותו גם
חינוך כללי כולל שפות.</span>

<span dir="rtl">פרסם מאמרים בעיתונות הזמן. כתב בעברית, באידיש וגם
בגרמנית.</span>

<span dir="rtl">הוא היה איש ספרות בכל רמ"ח אבריו, כתב שירים, סיפורים,
ותרגם ספרות משפות זרות. בין השאר תרגם את שקספיר, ניטשה, איבסן, פושקין,
וגם אגדות ילדים.</span>

<span dir="rtl">כמו כן כתב דברי ביקורת על סופרים רבים, ומעניינת תגובתו
של ביאליק על ביקורתו:</span>

<span dir="rtl">"אוהב אני את פרישמן ומכבדו כבוד גדול, אותו, את המקלל,
המחרף והמנאץ, עם הרעל שבשפתיו ועם אלוהיו שבלבו".</span>

<span dir="rtl">דוד פרישמן התנגד פומבית לתנועת חיבת ציון, שראה אותו
כמשיחית, ואת הציונות של הרצל חשב כבלתי ניתנת למימוש.</span>

<span dir="rtl">הוא הגדיר את עמדתו:</span>

<span dir="rtl">"לא המוח הוא העושה עם לעם, כי אם הלב. הדבר הזה הוא אחד
מעיקרי האמונה שלי"</span>

<span dir="rtl">והכוונה, כמובן, שעם קיים בזכות תרבותו, לא בזכות נכסים
ריאליים, כמו ארץ ועצמאות.</span>

<span dir="rtl">עד כאן סקרנו מספר קטן של אישים, שצמחו בדור השני או
השלישי להשכלה, היו משמעותיים ביותר בתנועת התחייה של התרבות היהודית, גם
ראו עצמם כאחראים לגורלה, אבל לא היו ציונים.</span>

<span dir="rtl">הדור המעט צעיר מהם, נאלץ להחליט.</span>

<span dir="rtl">ביאליק, טשרניחובסקי, יעקב פיכמן, אורי צבי גרינברג, ברנר,
הזז, רחל המשוררת, ועוד, הם כבר שייכים לתנועה הציונית. נולדו בסוף המאה
ה-19 אך נפטרו בארץ ישראל.</span>

<span dir="rtl">והציונות ומנהיגיה, סופריה, וחלוציה, אינה חלק מהנושא
שלנו, תפוצות ישראל...</span>

<span dir="rtl">אבל אולי נזכיר את "אחד העם", שנמצא בין אנשי הרוח הלא
ציונים, ובין הציונות כמו שאנחנו מכירים. היה מאנשי "חיבת ציון" אך התנגד
להרצל, ראה את חשיבות ההתיישבות בארץ ישראל כבניית מרכז רוחני, אך לא
כריכוז פיזי של עם ישראל. בעצמו דווקא עלה לארץ, ונפטר בה ב 1927.</span>

<span dir="rtl">קטע מעניין שאמר, מאוד מאוד רלוונטי היום:</span>

 <span dir="rtl">עלינו להיות זהירים בהנהגתנו עם עם נכרי שאנו באים לגור
בתוכו מחדש, להתהלך איתו באהבה וכבוד, ואין צריך לאמר **בצדק ובמשפט**. ומה
עושים אחינו בארץ ישראל? ההפך ממש! עבדים היו בארץ גלותם, ופתאום הם מוצאים
עצמם בתוך חרות בלי גבול, חרות פרועה, שיכולה להימצא רק בארץ כטורקיא**<u>.
השינוי הפתאומי הזה הוליד בלבם נטייה לדיספוטיסמוס (עריצות), כאשר יקרה
תמיד ל'עבד כי ימלוך'</u>**</span>**<u>.</u>**

<span dir="rtl">וזה היה לפני 1927...</span>
