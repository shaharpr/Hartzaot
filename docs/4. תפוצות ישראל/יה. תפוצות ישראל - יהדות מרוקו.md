<span dir="rtl"><u>תפוצות ישראל – יהדות מרוקו</u></span>

<img src="../../img/images-128/media/image1.gif"
style="width:7.16528in;height:5.30291in"
alt="Physical Map of Morocco and Moroccan Physical Map | Morocco map, Morocco, Map" />

<span dir="rtl"><u>היסטוריה קצרה של מרוקו (המערב, המגרב)</u></span>

<span dir="rtl">תושביה המקוריים של מרוקו נקראים בֶּרְבֶּרים, ונמצאים בה כבר
מתקופות קדומות ביותר. עוד לפני הספירה חודרים אליה הפיניקים, אבל הם
מקימים תחנות מסחר בחופים, כמו בכל איזור הים התיכון.</span>

<span dir="rtl">במאה הראשונה משתלטים הרומאים על מרוקו, ומייסדים
פרובינציה רומית בשם מאוריטניה טינגיטנה. אך שלטונם לא כלל את ההרים (הרי
האטלס) והמדבר. שם חיו בעצמאות הברברים וגם היהודים שכבר היו שם.</span>

<span dir="rtl">אחרי שנת 400 חודרים הוונדלים (שבטים גרמאנים) מהצפון, והם
נטמעים באוכלוסיה.</span>

<span dir="rtl">אחרי שנת 500 נכבשת מרוקו על ידי הביזנטים.</span>

<span dir="rtl">ב 703 כובשים הערבים את מרוקו, הברברים מתאסלמים. בגלל
הריחוק מהמרכז המוסלמי בסוריה ובעירק, רוב השנים שולטים במרוקו שליטים
עצמאיים.</span>

<span dir="rtl">מהשושלות המשמעותיות ליהודים, צריך להזכיר את המוראביטון,
שכבר פגשנו אותם בספרד, והאל-מוואחידון הקנאים ורודפי היהודים שעולים בערך
ב 1150 ושולטים כמאה שנה.</span>

<span dir="rtl">שושלת בני מרין שולטת בין 1269 ו 1472, ואלו מאתים שנה של
פריחה כלכלית ותרבותית.</span>

<span dir="rtl">המלך היום הוא בן לשושלת העלווית ששולטת במרוקו מהמאה
ה-17.</span>

<span dir="rtl">בסוף המאה ה-19 גוברת השפעת הצרפתים והספרדים במרוקו, וב
1904 היא הופכת למדינת חסות צרפתית למשך חמישים שנה, חוץ מאשר חלק
בצפון,שבו שולטת ספרד.</span>

<span dir="rtl">חמישים שנה אלה כוללות כשלוש שנים תחת שלטון וישי
הפרו-נאצי.</span>

<span dir="rtl">הסולטאן מוחמד החמישי קיבל עצמאות (ותואר "מלך מרוקו") ב
1956.</span>

<span dir="rtl">במרוקו כ 37 מיליון תושבים, כמעט כולם מוסלמים סונים. היא
בעלת כלכלה חזקה יחסית, כלכלה ליברלית, מחצבי פוספטים, חקלאות, טקסטיל
ותיירות. המשטר עדיין מלוכני.</span>

<span dir="rtl"><u>תולדות יהודי מרוקו</u></span>

<span dir="rtl">את רוב החומר עד גירוש ספרד, לקחתי מאתר של גילי חסקין
(ד"ר גלעד חסקין), מדריך טיולים ומרצה. ונתחיל בשאלה שכבר הזכרנו לא פעם,
שאלת היחסים בין היהודים לשלטון בארצות האסלאם.</span>

<span dir="rtl">"מיתוס נפוץ הוא שיהודי ארצות ערב חיו בהרמוניה עם סביבתם
בתקופת שלטון האיסלאם..... **"תור הזהב", שהיה עידן קצר יומין של פריחה
יהודית קצרה בספרד המוסלמית, הוצא מהקשרו ההיסטורי לטובת מושג פוליטי**.
יחד עם זאת רדיפות היהודים בכל ארצות המזרח גם יחד, אינם מגיעות לזוועת ת"ח
ות"ט שאירעו בפולין ולפוגרומים שפרצו ברוסיה.... היו תקופות בהן זכו
היהודים לשקט תחת שלטון מוסלמי ויהודים העפילו לשכבות סוציו-אקונומיות
גבוהות ולעמדות פוליטיות בכירות. אך תקופות אלו היו חריגות. רוב הזמן היו
היהודים בארצות האסלאם נתונים לחסדי השלטונות. פעמים רבות היו חשופים למעשי
השפלה, הגליה, פוגרומים ושלילת זכויות שיטתית..."</span>

<span dir="rtl">כלומר, לא השמדות גדולות אבל הרבה השפלות חוקתיות,
ופוגרומים מקומיים, וגם תקופות של שוויון ושגשוג.</span>

<span dir="rtl">עדויות ארכיאולוגיות והכתובות הקדומות ביותר, מצביעות על
קיום קהילה יהודית בצפון אפריקה (התקופה הרומית) במאה השנייה לספירה. התגלו
מצבות עם כתובות עבריות על יד רבאט, ועל יד טנג'יר. קיימות אגדות מעורפלות
על התגיירות שבטים ברברים במרוקו.</span>

<span dir="rtl">ידוע שבמאה השלישית היו ברברים שומרי שבת, וכתות ספק
יהודיות ספק נוצריות. הגיאוגרף הערבי מרוקאי מוחמד אל-אדריסי, במאה ה-12
מזכיר שבטים מתייהדים, אבל הוא כותב אלף שנה אחרי התקופה הזו.</span>

<span dir="rtl">עם התנצרות הממלכה הרומית הורע מצב היהודים, ודווקא
הוונדלים שכבשו את האיזור ב 430 ושלטו בו 100 שנה רדפו את הקתולים (הם היו
בעצמם נוצרים אבל מכת אריינית שדוכאה מאוחר יותר), וליהודים הייתה רווחה.
אבל ב 533 נכבשת מרוקו על ידי הביזנטים ומצב היהודים שוב קשה מאוד.</span>

<span dir="rtl">בכל זאת בורחים יהודים מספרד (טרום מוסלמית) מאימת
הויזיגוטים למרוקו.</span>

<span dir="rtl">עם הכיבוש המוסלמי, הברברים מתאסלמים וגם אותם שהיו
יהודים, מתאסלמים ברובם, אך מחזיקים עדיין במנהגים יהודיים. היהודים הופכים
"בני חסות", אבל חיים בתנאים טובים.</span>

<span dir="rtl">סביב שנת 800 גדלה אוכלוסיית יהודי מרוקו (שמולך בה אידריס
השני) על ידי פליטים ממצרים לוב וטוניס, ובעיקר גדלה העיר פאס, שאפשר
והיהודים היו בה רוב.</span>

<span dir="rtl">בתקופות אלה הוקמה אוניברסיטה בעיר פאס. במאה ה-10 פאס
מוכרת כמרכז של יהודי האיזור, ואפילו גאוני ישיבת ארץ ישראל מגיעים
מפאס.</span>

<span dir="rtl">ב 1032 נכבשת פאס, במרידה פנימית, על ידי שבט ברברי, אלפי
יהודים נהרגים. בתקופה זו מתפוררת הממלכה וכך גם הביטחון והקהילה
היהודית.</span>

<span dir="rtl">עשרים שנה אחר כך, באמצע המאה ה-11 עולה שושלת המוראביטון,
יוסוף אבן תשפין מקים את העיר מרקש, ויהודים משתתפים בצבאו שכובש את
אלג'יר, וחלקים מספרד. מצבם של היהודים משתפר בתחילה, ובגניזת קהיר קיימים
מסמכים המלמדים על סחר של יהודי מרוקו עם הודו.</span>

<span dir="rtl">אך יחס השליט המוראביטוני ליהודים היה דו-ערכי. מצד אחד
הטיל עליהם מיסים גדולים ומגבלות גדולות, ומצד שני נעזר בהם, בעיקר כאנשי
צבא וכרופאים.</span>

<span dir="rtl">משיח שקר יהודי בשם משה דרעי, הופיע בתקופה זו, שכנע רבים,
כרגיל, ונמלט לארץ ישראל.</span>

<span dir="rtl">אחרי עוד מאה שנה, מופיעים האל-מוואחידון, המוכרים לנו
מספרד. מקורם במרוקו, ובתקופת שלטונם, שנמשכת כ 140 שנה, יהודי מרוקו
נרצחו, התאסלמו או ברחו. הראב"ד כותב, כי באותה תקופה לא נותר יהודי אחד
מאל-מהדיה (תוניס) עד סילווס (פורטוגל).</span>

<span dir="rtl">ואברהם אבן עזרא, בן התקופה, מקונן בשירו "אהה
ירד":</span>

<span dir="rtl">הוֹי אֶקְרָא / כִּמְצֵרָה / עַל קְהִלַּת **סְגַלְמָאסָה**</span> –

<span dir="rtl">עִיר גְּאוֹנִים / וּנְבוֹנִים / מְאוֹרָם חֹשֶׁךְ כִּסָּה</span>;

<span dir="rtl">וְשַׁח עַמּוּד / הַתַּלְמוּד / וְהַבִּנְיָה נֶהֱרָסָה</span>

<span dir="rtl">וְהַמִּשְׁנָה / לִשְׁנִינָה / בְּרַגְלַיִם נִרְמָסָה</span> –

<span dir="rtl">וְעַל יְקָרִים / מְדֻקָּרִים / עֵין אוֹיֵב לֹא חָסָה</span>;

<span dir="rtl">אֲהָה אָפֵס / כָּל קְהַל **פֶאס** / יוֹם נָתְנוּ לִמְשִׁסָה</span>,

<span dir="rtl">וְאֵי חֹסֶן / קְהַל תַּלְמְסֶן / וְהַדְרָתָה נָמַסָה</span>;

<span dir="rtl">וְקוֹל אָרִים / בְּתַמְרוּרִים / עֲלֵי סַבְתָּה ו**ּמַכְנְאסָה**</span>,

<span dir="rtl">וְסּוּת אֶקְרְעָה / עֲלֵי **דַרְעָה** / אֲשֶׁר לְפָנִים נִתְפָּשָׂה</span>,

<span dir="rtl">וּבְיּוֹם שַׁבָּת / וּבֵן עִם בַּת / שָׁפְכוּ דָּמָם כְּמַּיִם</span>.

<span dir="rtl">נפילת אל-מוואחידון על ידי השושלת החדשה בנו-מריין שוב
מטיבה עם היהודים בתקופה הראשונה, אך ככל שמצבם טוב רבה הקנאה, ולאחר פרעות
ב 1437, הסולטן בונה ליהודים את הגטו הראשון, "המְלָאח". המצב המוכר, שהשליט
רוצה את היהודים, והרחוב שונא אותם או מקנא בהם.</span>

<span dir="rtl">ב 1492 ובשנים שאחריה, מגיעים מגורשי ספרד ופליטי פורטוגל
בהמוניהם למרוקו כאחת מארצות המפלט האפשריות ומתקבלים ברצון על ידי
הסולטאן. קירבה רבה בין יהודי ספרד ויהודי מרוקו כל השנים, הקלה על
השתלבותם, אולם לא הייתה זו רק הטמעות, אלא, מבחינה דתית תרבותית, השתלטות.
המגורשים היו משכילים יותר.</span>

<span dir="rtl">וכך נכתב ב"פזורה היהודית ספרדית אחרי הגירוש" באתר "מורשת
יהודי מרוקו":</span>

<span dir="rtl">התושבים המשיכו ללא ספק לשמור בקנאות על כמה ממנהגיהם,
למשל בענייני נוסח התפילה. אך בדרך כלל, ועד כמה שדבר זה ייראה פרדוכסלי,
היו אלה הם שנקלטו והשתלבו בקרב המהגרים, ולא להיפך. מכל מקום, המיזוג בין
התושבים לבין המגורשים היה הדרגתי. זהו, לפחות, הרושם המתקבל מעיון בתקנות
של הרבנים הקסטיליאניים של מרוקו מאז 1494.</span>

<span dir="rtl">ב 1545 רב התושבים \[המקוריים\] שמואל אבן דנאן, הסתפק
בהקראת התקנות שנוסחו על ידי **הרבנים הקסטיליאניים** בפני באי בית הכנסת
שלו, חמש שנים מאוחר יותר רואים את חתימתו ואת חתימת עמיתו מבין התושבים,
מחלוף בן אסולין, מתנוססות על התקנות **שחוברו ואושרו על ידי רבני
המגורשים**, ולאחר מכן אנו רואים את שניהם, ורבנים אחרים מהתושבים חותמים
יחד עם רבני המגורשים על **תקנות שנוסחו במשותף** ביניהם.</span>

<span dir="rtl">יתר על כן, נראה שבהשפעת המגורשים העדיפו רבני מרוקו את
פסיקותיו של אשר בן יחיאל – הרא"ש, כל אימת שהתעוררה מחלוקת הלכתית בין
הפסקים, על שני עמודי ההלכה, הרמב"ם ואלפאסי – הרי"ף. מצב זה נשאר על כנו
עד למחצית השנייה של המאה ה-16, כאשר את מקומו של אשר בן יחיאל תפס חכם
ספרדי אחר, יוסף קארו, בעל "שולחן ערוך ".</span>

<span dir="rtl">מעריכים את מספר יהודי ספרד שהגיעו למרוקו בין 20 ל 40
אלף.</span>

<span dir="rtl">החל מתקופה זו שלטו שושלות שונות במרוקו. רוב השליטים היו
נוחים ליהודים, אך לא כולם. מולאי ראשיד, באמצע המאה ה-17 התאכזר ליהודים
באיזורים שונים, וכן גם הסולטן יזיד ששלט רק שנתיים בסוף המאה ה-18, לא רק
התאכזר ליהודים, אלא עודד פרעות ביהודי רוב ערי מרוקו.</span>

<span dir="rtl">במאה ה-19 נלחמת מרוקו נגד ספרד וצרפת. היהודים סובלים
מהמלחמה אך גם נהנים אחר כך מהקשרים הכלכליים והתרבותיים עם אירופה. ב 1863
מגיע משה מונטיפיורי למרוקו לשכנע את מוחמד הרביעי לשפר את מצב
היהודים.</span>

<span dir="rtl">ב 1912 הופכת מרוקו למדינת חסות צרפתית. אך שנים ספורות
לפני כן פורצות פרעות בשלוש ערים ולמעלה מ 100 יהודים נהרגים, והמלאח
בקזבלנקה נבזז ונהרס. בפאס הייתה מרידה נגד השלטון הצרפתי וגם בה נהרגו 50
יהודים ונבזז רכוש רב.</span>

<span dir="rtl">הצרפתים הגנו על היהודים, בדרך כלל, בשלושים השנים
הבאות.</span>

<span dir="rtl">ההבדל הגדול בשנות השלטון הצרפתי היה בחינוך. בבתי ספר של
כי"ח קיבלו ילדים יהודים חינוך צרפתי מודרני. השפה הצרפתית הפכה לשפה שנייה
במרוקו כולה, ובפרט בקרב היהודים. יהודים אמידים עזבו את המלאח לשכונות
אירופאיות חדשות.</span>

<span dir="rtl">ב 1940, תחת שלטון וישי הפרו נאצי, החלו צעדים נגד
היהודים, פיטורים, איסור יציאה מהמלאח ועוד. המלך מוחמד החמישי הצהיר
התנגדות, אך לא ברור אם התנגד בהפועל. פליטים יהודים מאירופה שהגיעו למרוקו
נשלחו למחנות עבודה בדרום מזרח.</span>

<span dir="rtl">אך כבר ב 1942 הנאצים נסוגים ממרוקו.</span>

<span dir="rtl">עד 1956 מרוקו היא בשלטון צרפת. במהלך המאבק לעצמאות ארעו
פרעות בכמה ערים. בהם נרצחו מספר יהודים.</span>

<span dir="rtl"><u>העליות לישראל</u></span>

<span dir="rtl">בכל השנים היו עליות של בודדים ממרוקו לישראל.</span>

<span dir="rtl">במאה ה-13 כותב יהודה אלחריזי, המבקר בירושלים, שבעיר יש
"קהילה חשובה וטובה" של "מערביים".</span>

<span dir="rtl">במאה ה-19 עלו רבנים וראשי קהילה והתיישבו בירושלים וביפו.
ביניהם היו כמה ממייסדי נווה צדק, שנבנתה כשכונה מחוץ לחומות יפו (ומאוחר
יותר כמה ממייסדי תל אביב).</span>

<span dir="rtl">וכך כותב שליט מרוקו למושל טנג'יר במאה ה-19:</span>

<span dir="rtl">יהודים עשירים, שאלוהים יקלל אותם, הגבירו את מספר הנסיעות
של הילדים שלהם (לארץ ישראל) בטענה שהם הולכים לעלות לרגל
ל[ירושלים](https://he.wikipedia.org/wiki/%D7%99%D7%A8%D7%95%D7%A9%D7%9C%D7%99%D7%9D)</span>.
<span dir="rtl">אבל הם לא חוזרים. כתוצאה מכך האסלאם נפגע בשתי דרכים:
ראשית, מהקטנת ההכנסות ממס
ה[ג'יזיה](https://he.wikipedia.org/wiki/%D7%92%27%D7%99%D7%96%D7%99%D7%94)</span>,
<span dir="rtl">שנית, הם מספרים לאויב על נקודות החולשה של המוסלמים. עם
קבלת מכתב זה תמנע מהם להגיע לנמלים של טנג'יר
ו[לראש](https://he.wikipedia.org/wiki/%D7%9C%D7%A8%D7%90%D7%A9). תפעל
ללא לאות במאמציך איתם. שאלוהים יהרוס אותם</span>.
<span dir="rtl"></span>

<span dir="rtl">בשנים אלה נבנית שכונת "בית ישראל" בירושלים על ידי עדת
המוגרבים.</span>

<span dir="rtl"><u>שכונת "מחנה ישראל" (מהויקיפדיה)</u></span>

<span dir="rtl">במהלך [המאה
ה-19](https://he.wikipedia.org/wiki/%D7%94%D7%9E%D7%90%D7%94_%D7%94-19)</span> <span dir="rtl">גדלה
עדת המערביים באופן משמעותי, עד כי הפכה לכ-25% מכלל אוכלוסיית
היהודים [הספרדיים](https://he.wikipedia.org/wiki/%D7%9E%D7%96%D7%A8%D7%97%D7%99%D7%99%D7%9D)</span> <span dir="rtl">בירושלים.
גידולה המהיר של העדה הביא להפרדתה לבסוף מן הספרדים וארגונה מחדש תחת
הנהגתו של הרב [דוד בן
שמעון](https://he.wikipedia.org/wiki/%D7%93%D7%95%D7%93_%D7%91%D7%9F_%D7%A9%D7%9E%D7%A2%D7%95%D7%9F)</span> <span dir="rtl">(המכונה
רדב"ש, או 'צוף דב"ש' על שם ספרו). הלה עלה ב</span>
[1854](https://he.wikipedia.org/wiki/1854)  <span dir="rtl">לירושלים
מ[מרוקו](https://he.wikipedia.org/wiki/%D7%9E%D7%A8%D7%95%D7%A7%D7%95)</span> <span dir="rtl">עם
קהל תלמידים גדול, ....</span>

<span dir="rtl">בכספי תרומות שהגיעו מיהודי צפון אפריקה, רכש הרדב"ש
בשנת </span>[1865](https://he.wikipedia.org/wiki/1865) 
<span dir="rtl">חלקת אדמה ליד [בריכת
ממילא](https://he.wikipedia.org/wiki/%D7%91%D7%A8%D7%99%D7%9B%D7%AA_%D7%9E%D7%9E%D7%99%D7%9C%D7%90)</span> <span dir="rtl">באזור
שסבל מהצפות בעונת הגשמים. המיקום הלא-אטרקטיבי נבע משיקולים כלכליים: קופת
העדה המדולדלת לא איפשרה רכישת קרקע טובה יותר בקרבת ירושלים. בלב השכונה
הוקם [בית
כנסת](https://he.wikipedia.org/wiki/%D7%91%D7%99%D7%AA_%D7%9B%D7%A0%D7%A1%D7%AA)</span> <span dir="rtl">שנקרא
"צוף דב"ש" על שם ספרו של הרדב"ש. בית כנסת זה היווה המשך לבית כנסת בעל שם
זהה ברחוב מעלה חלדייה בגבול [הרובע
היהודי](https://he.wikipedia.org/wiki/%D7%94%D7%A8%D7%95%D7%91%D7%A2_%D7%94%D7%99%D7%94%D7%95%D7%93%D7%99)</span> <span dir="rtl">ו[הרובע
המוסלמי](https://he.wikipedia.org/wiki/%D7%94%D7%A8%D7%95%D7%91%D7%A2_%D7%94%D7%9E%D7%95%D7%A1%D7%9C%D7%9E%D7%99)</span> <span dir="rtl">בירושלים</span>.

<span dir="rtl">מספר היושבים בשכונה היה מועט (כ-30 בתי אב בסוף המאה
ה-19) והיא נבנתה לאט בגלל מצבה הכלכלי הרעוע של העדה. השכונה נבנתה סביב
חצר מרכזית ובה [בור
מים](https://he.wikipedia.org/wiki/%D7%91%D7%95%D7%A8_%D7%9E%D7%99%D7%9D).
בשכונה היו, כנראה, שערים שננעלו בלילות. משבר חברתי בקהילה לאחר מות הרב
ומאבקים על ירושה פגעו בשכונה. היא נעזבה מספר פעמים ונתיישבה מחדש גם במאה
ה-20</span>.

<span dir="rtl">אבל במאמר מאת רות קרק: "**המערבים – ראשוני הירושלמים
בבניית שכונה מחוץ לחומה**", היא מביאה מסמך המראה שבודדים מקרב המוגרבים
החלו בקניית השטח ובניית השכונה עוד לפני שנכנס לעניין הרב דוד בן שמעון,
וכך הקדימו את בניית משכנות שאננים... ולכן "מחנה ישראל" מתחרה על הכבוד
להיות השכונה הראשונה מחוץ לחומות.</span>

<span dir="rtl">היום נמצא בשכונה (שהיא רחוב קטן), בנין מורשת יהודי צפון
אפריקה.</span>

<span dir="rtl">בתקופת העלייה השנייה עלו כ 70 משפחות והתיישבו בירושלים
ובטבריה.</span>

<span dir="rtl">רק לאחר קום המדינה החלה עלייה המונית.</span>

<span dir="rtl">ב 1948 מנתה קהילת מרוקו 265 אלף נפש, והייתה, כמובן,
הגדולה בקהילות אסיה ואפריקה. המוסדות הציוניים לא ראו דחיפות בהעלאת יהודי
מרוקו, ובשנים הראשונות הייתה מדיניות של עליה סלקטיבית מתוניס
ומרוקו.</span>

<span dir="rtl">עד 1956 , מועד עצמאות מרוקו, עלו כ 85 אלף איש. אך לאחר
העצמאות אסרה ממשלת מרוקו את יציאת היהודים.</span>

<span dir="rtl">במשך חמש שנים, עד שנת 1961 התקיימה מחתרת יהודית במרוקו,
שעסקה בהכנות להגנה עצמית, ובעלייה. בתקופה זו עלו כ 30 אלף איש, אשר
הוברחו בספינות לצרפת וספרד ומשם הגיעו לישראל.</span>

<span dir="rtl">בשנת 1961 טבעה הספינה "אגוז" שהובילה עולים, ו 44
טבעו.</span>

<span dir="rtl">בשנה זו גם מת המלך מוחמד החמישי והחליף אותו חסן השני,
ששינה מדיניות, ואיפשר את העלייה או לפחות העלים עין. עד 1964 עלו עוד 80
אלף איש.</span>

<span dir="rtl">לאחר מלחמת ששת הימים ובשנות השבעים עלו עוד 15 אלף,
ונותרו במרוקו פחות משלושת אלפים יהודים.</span>

<span dir="rtl">יהודים יצאו ממרוקו לא רק לישראל, אלא לארצות רבות בעולם
ובעיקר לצרפת.</span>

<span dir="rtl">לישראל הגיעו כ 250 אלף עולים, והיום גרים כאן כ 150 אלף
שנולדו במרוקו, ועוד כ 340 אלף שאביהם נולד במרוקו. מן הסתם, כ 700 אלף
רואים עצמם כמרוקאים, ולכן, ככל שניתן לדבר על עדות בישראל, זו העדה הגדולה
ביותר או השנייה אחרי הרוסים. בפוליטיקה כמובן, רוצים לגדול, ולכן
פוליטיקאים מרוקאים, רואים עצמם כמייצגי "המזרחיים" שהם כל יוצאי ארצות
האסלם, וזה במידה רבה לא בצדק...</span>

<span dir="rtl"><u>קליטה בארץ</u></span>

<span dir="rtl">שוני גדול בין קליטת יהדות מרוקו (ותוניס) בארץ, ובין
קליטת יהדות אסיה (אירן, עיראק, תימן ועוד), מיד אחרי הקמת המדינה, הוא אחד
הגורמים המרכזיים למצבם החברתי והפוליטי של יוצאי מרוקו והדור השני והשלישי
שלהם עד ימינו.</span>

<span dir="rtl">במרוקו כמחצית מהיהודים התפרנסו ממסחר, וכ 40% נוספים
ממלאכה ותעשיה.</span>

<span dir="rtl">מה קרה בארץ?</span>

<span dir="rtl">כך מנתח ד"ר אבי פיקאר, הסטוריון מ"בר אילן" את
הנושא.</span>

<span dir="rtl"><u>אבי פיקאר: "רכבת מקזבלנקה למושב או לאיזור
פיתוח"</u></span>

<span dir="rtl">....במרבית המחקרים האלה מתברר שמקומם של העולים מארצות
אפריקה במדרג החברתי נמוך ממקומם של העולים מארצות אסיה. כך הדבר בתחום
הבעלות</span> <span dir="rtl">על הדיור ובתחום ההשכלה הגבוהה, וגם מסלולי
הניעוּת הפוליטית שונים בין שתי הקבוצות.</span>

<span dir="rtl">כיצד קרה שיוצאי תימן ועיראק, שנבדלו אלו מאלו בתחומים
שונים, כגון בקרבתם לתרבות המערב ובהשכלתם הפורמלית, הגיעו להישגים
דומים;</span>

<span dir="rtl">כיצד יהודים **מהעיר תוניס, ויושבי כפרים** בהרי האטלס
נמצאים באותו מצב?</span>

<span dir="rtl">השפעתם המועטה של תנאי ארץ המוצא על ההישגים הנוכחיים של
העולים מעלה את כובד משקלה של מדיניות העלייה והקליטה השונה שנקטו ממשלות
ישראל כלפי יהודי צפון אפריקה</span>.

<span dir="rtl">...............</span>

<span dir="rtl">לעתים קרובות קיימת נטייה לראות בתכנית פיזור האוכלוסייה
ובהקמת המושבים ועיירות הפיתוח פתרון למצוקת קליטת העלייה הגדולה בשנות
החמישים</span>, <span dir="rtl">ואולם את העלייה אפשר היה לקלוט גם בערים
הגדולות במרכז הארץ</span>. <span dir="rtl">**פיזור האוכלוסייה נבע כאמור
מהרצון לעצב את המרחב של החברה החדשה, והעלייה הגדולה אפשרה להגשים תכנית
שענתה על צרכים מדיניים, ביטחוניים וכלכליים.** נכונותם של העולים למלא את
המשימות החלוציות לא היתה גבוהה מזו של הוותיקים, ואולם תלותם הרבה במדינה
ובסוכנות אפשרה את הפנייתם לפריפריה</span>.

<span dir="rtl">......................</span>

<span dir="rtl">מדיניות זו, ששמה עתיד להיות 'מהאנייה לכפר', לא התמקדה
ב'כפר' כמושג חקלאי</span>. <span dir="rtl">הכוונה היתה לפריפריה, על פי
מדיניות 'פיזור האוכלוסייה', לרבות מרכזים עירוניים באזורי פיתוח (לימים
ייקרא שמם 'עיירות הפיתוח'). את הגבולות הגאוגרפיים של ה'כפר</span>'
<span dir="rtl">הגדיר גיורא יוספטל כך: **'סגרנו לגמרי את האזורים שבין
נהריה בצפון ורחובות בדרום יהודה בפני עולים
חדשים**</span>**'<span dir="rtl">.</span>** <span dir="rtl">ברגינסקי,
שותפו לראשות מחלקת הקליטה, סיכם את קליטת</span> <span dir="rtl">עולי
צפון אפריקה: **'בשבילם התקנו את מה שקראנו הרכבת או האוירון קזבלנקה -
מושב**</span> **<span dir="rtl">או איזור פיתוח \[...\] סגרנו את הרצועה
נהריה-גדרה</span>**'.

<span dir="rtl">הכותב ממשיך ואומר, שהסיבה למדיניות זאת לא הייתה רק בגלל
עיתוי העלייה, אלא גם ואולי בעיקר, מפני שהעוסקים בעלייה וקליטה, ראו את
יהודי צפון אפריקה כמתאימים לחקלאות ולהתיישבות בגבולות, מתוך גישה חיובית
למטרות ולהתאמתם להם. באותה תקופה, הנכונות לעבודת כפיים, ובעיקר לעבודת
אדמה היו הערכים הבולטים בציונות.</span>

<span dir="rtl">אחרי תיאור התנגדות עולים, אמצעי הכפייה, ואפילו רמייה,
הוא מתאר את המצב שנוצר בהמשך בעיירות הפיתוח:</span>

<span dir="rtl">בחלק ניכר מהעיירות, בעיקר אלה שליד קיבוצים ותיקים, נוצרו
יחסים א–סימטריים של תלות. העיירות סיפקו לקיבוצים עובדים שכירים לחקלאות
או למפעלים האזוריים שהיו בבעלות הקיבוצים, הקיבוצים סיפקו לעיירות אנשי
מנהל, רווחה והוראה — מקצועות עתירי סטטוס.</span>

<span dir="rtl">כך, בניגוד למצב הקלסי ביחסים שבין העיר לכפר, כאשר העיר
היא</span> <span dir="rtl">הגלעין החברתי והאזורים החקלאיים הם השוליים
הנחשלים, עיירות הפיתוח היו לשוליים</span> <span dir="rtl">החברתיים
והכלכלים של האזור שישבו בו</span>.

<span dir="rtl">הקושי נוצר מהצטברות של תהליכים:</span>

- <span dir="rtl">העולים לא היו חקלאים בארץ מוצאם, אלא בעיקר
  סוחרים.</span>

- <span dir="rtl">למושבים לא התאימו, ובעיירות הייתה אבטלה.</span>

- <span dir="rtl">העליה הייתה בתקופה של שינוי ערכים, מעבודת כפיים
  והסתפקות במועט, להישגיות וחמרנות (אצלנו קראו לזה "מימוש עצמי"), לכן גם
  לא זכו להערכה כחלוצים.</span>

- <span dir="rtl">הסביבה הפריפריאלית הייתה בעיקר קיבוצים ומושבים ותיקים,
  עם תרבות שונה, והפער בלט.</span>

- <span dir="rtl">הממשלה השקיעה מעט מדי בעיירות, ובעיקר בנושא החינוך,
  וכך נוצר דור שני בעל יכולת מוביליות קטנה, ותחושת קיפוח גדולה.</span>

- <span dir="rtl">ניתן לנחש (לא מצאתי נתונים) שבדור השני היו פחות
  נישואים בין-עדתיים מאשר בעדות אחרות, בגלל קיבוצם של עולי מרוקו בעיירות
  הפיתוח. משום כך העדתיות יותר מעסיקה את הדור השלישי, בהיותה מובהקת
  יותר.</span>

<span dir="rtl">התוצאה: דוד אמסלם.</span>

<span dir="rtl">אדם משכיל, פיקח, בעל מעמד כלכלי וחברתי גבוה, ובו זמנית
מלא רגשות קיפוח מכף רגל ועד ראש.</span>

<span dir="rtl">כלומר, מורשת עיירות הפיתוח היא קיפוח, גם אצל אלו שהשיגו
בעצמם את מה שנחשב להישגים בארץ היום.</span>

<span dir="rtl">הפוליטיקאים המרוקאים מאמצים את כל יהדות ארצות האסלאם,
כדי לחדד את מושג האפלייה, ולהעמיד אותו על מינוח גזעני, למרות שראינו את
ההבדלים הגדולים בין הקהילות השונות.</span>

<span dir="rtl"><u>ונחזור לתרבות של יהודי מרוקו</u></span>

<span dir="rtl">שפתם של יהודי מרוקו הייתה מרוקאית-יהודית. היא דומה
למרוקאית הערבית אך לא זהה לה, בהיותה מעורבת עם עברית, צרפתית, ספרדית,
ונכתבת באותיות עבריות.</span>

<span dir="rtl">בויקיפדיה נמצאת רשימה של 140 רבנים מפורסמים ממרוקו, אבל
כאן נמנע מלדבר עליהם וננסה לתאר במשהו את דרך הפסיקה שלהם.</span>

<span dir="rtl"><u>הרב פרופ' משה עמר (מתוך אתר ערוץ 7):</u></span>

"<span dir="rtl">מרוקו היא מדינה גדולה והקהילות בה היו מבודדות. אדם יכול
היה לחיות כל חייו בקהילה בלי לצאת ממנה וכך נוצר פסיקה שונה בכל קהילה,
וכל עוד לא היה קשר בין הקהילה השתמרה ההלכה המיוחדת לכל מקום. כשהשתפרה
התנועה בין הקהילות עלתה השאלה איך לנהוג. כדי לפתור את הבעיה הוקמה מועצת
רבנים שנועדה לחקור את השינויים ואת המקורות ולהמליץ מה להפוך לפסיקה אחת
שתתקבל על כל יהדות מרוקו</span>".

<span dir="rtl">.....</span>

<span dir="rtl">פרט נוסף עליו מספר הרב פרופ' עמאר הוא שמירת המחלוקות בין
הרבנים בחדר הדיונים הסגור. הציבור לא ידע מיהו הרב שהחמיר ומיהו הרב שהקל.
תוכן הדיונים ועמדות הצדדים נשמרו בסוד כאשר המטרה היא שמחדר הדיונים תצא
אך ורק פסיקה אחת. עוד הוא מספר על קשר אמיץ וחברי עליו הקפידו לשמור
הרבנים בינם לבין עצמם על אף המחלוקות ההלכתיות שביניהם</span>.

<span dir="rtl">עוד מוסיף פרופ' עמאר ומספר על אחד המקרים בהם לא הסתפקו
הרבנים בהכרעתם שלהם, אלא ביקשו את הסכמת הציבור לפסוק. היה זה בשאלת מעמדן
של נשים בירושה. ... לפני שקיימו את הדיון בנושא ביצעו משאל עם בקרב
הקהילות, האם יהיו מוכנים לקבל את הפסיקה שתצא מחדר הדיונים של מועצת
הרבנים. תשעים אחוזים מהקהילות הסכימו לקבל על עצמן את הפסיקה, תהא אשר
תהא, ובהתאם נכנסו הרבנים לדיון ופסקו כיצד תירש אלמנה את רכוש בעלה אם יש
לה ילדים בנים, אם יש לה בנות ואם יש לה בנים רבים, מענה הלכתי לכל
מציאות</span>.

<span dir="rtl">....</span>

<span dir="rtl">לא נוכל להרבות בנושא, אבל אולי נביא עוד דוגמא להלכה
המרוקאית, שהיא איננה מקלה בעיקרון, אלא היא גמישה בעיקרון, ולכן מקלה
בפועל, דרך הרב יוסף משאש.</span>

<span dir="rtl">הוא היה יליד מקנס שבמרוקו, רב בתלמסאן (אלג'יר) 17 שנה,
רב במקנס 24 שנה, ולבסוף 7 שנים רבה הראשי של חיפה.</span>

<span dir="rtl"><u>הד"ר דוד ביטון, מתאר אותו כך:</u></span>

<span dir="rtl">הרב משאש יצר איזון בין הדין, השכל והזמן.</span>

<span dir="rtl">הדין – כמייצגם של החוק האלוהי, התורה, המשפט ותפקיד
הדיין;</span>

<span dir="rtl">השכל</span> – <span dir="rtl">כמייצגם של אישיותו של
הפוסק, ההיגיון, האינטואיציה והסבירות;</span>

<span dir="rtl">והזמן – כמייצגם של רוח התקופה, המקום והציבור.</span>

<span dir="rtl">למעשה הוא הצהיר בכך שתפקידו של הרב הוא להיות גם איש הלכה
(דין), גם הוגה ופילוסוף</span> )<span dir="rtl">שכל), וגם מנהיג
וסוציולוג (זמן</span>(.

<span dir="rtl">בניגוד לאורתודוקסים האשכנזים, לרב משאש לא הייתה בעיה
להיכנס לכנסייה ולדון עם נוצרים, וכן להתייחס לשינויים הנובעים מהמדע
והטכנולוגיה, וגם לשינויים תרבותיים.</span>

<span dir="rtl">כך פסק שאין לנדות מחללי שבת, שניתן להשתמש בחשמל בחגים,
התיר גילוי ראש לנשים נשואות, ולא התנה גיור בקיום מצוות.</span>

<span dir="rtl">ציטוטים מכתביו:</span>

<span dir="rtl"><u>היתר לנשים שלא לכסות ראשן.</u></span>

<span dir="rtl">ואם כן עתה שכל בנות ישראל הסכימה דעתן שאין להן בכסוי
הראש שום צניעות, וכל שכן שאין להן בגלוי הראש שום נוול, ואדרבא גלוי שערן
הוא הודן ויופיין ותפארתן, ובגלוי שערה מתגאה האישה לפני בעלה ובועלה, **אם
כן נעקר האיסור מעקרו, ונעשה היתר**</span>.

<span dir="rtl"><u>שיבח לימוד נשים</u></span>

<span dir="rtl">וראיתי על ספר, כי באיזה מקומות בספרד, היו הנשים הכשרות
המלומדות, קמות בהשכמה גדולה לבית הכנסת שלהן, והיו מתפללות בציבור, ואחת
מהנה היו מקיימות לשליחא דציבורא, **והיו מוציאות ספר תורה, ויש שהיו
מניחות גם תפילין, וכל אחת הייתה עטופה טלית,** וכן היו עושות גם בשבתות גם
בימים טובים, ואחר כך היו חוזרות לבתיהן</span>, <span dir="rtl">ומעוררות
בעליהן ובניהן לעמוד להתפלל, ....</span>

<span dir="rtl">הרב משאש הוא לא דוגמא קיצונית אלא מאפיינת.</span>

<span dir="rtl">לפני כשנתים (בתקופת סגר קורונה) פסק "איגוד חכמי המערב
בארץ ישראל" ובו מספר רבני ערים, שמותר להעביר את ליל הסדר על ידי תוכנת
זום, כדי לשתף בני משפחה.</span>

<span dir="rtl">(אבל, הואיל ואנחנו בישראל המודרנית, מייד הוצא פסק הלכה
נגדי, כי היום הרבנים הכפופים לפוליטיקאים המרוקאים, נכנעים
לאשכנזים).</span>

<img src="../../img/images-128/media/image2.jpeg"
style="width:7.16528in;height:12.18097in" alt="מכתב הרבנים" />

<span dir="rtl">ביצירה התרבותית של יהודי מרוקו בולט מאוד הפיוט, הן
במילים והן במוסיקה.</span>

<span dir="rtl">מאמר בנושא נמצא ב</span>

<http://old.piyut.org.il/articles/402.html>

<span dir="rtl">להלן קטעים:</span>

<span dir="rtl">לאחר גירוש ספרד, התיישבו משוררים ממגורשי ספרד במרוקו ושם
המשיכו לכתוב שירה בסגנון השירה של יהדות ספרד. כך המשיכה שירת ספרד להשפיע
באופן ישיר על משוררי צפון אפריקה.</span>

<span dir="rtl">המשורר הראשון הידוע לנו מבין מגורשי ספרד שהגיעו לצפון
אפריקה, הוא ר' סעדיה אבן דנאן, אחרון משוררי ספרד, .... משורר אחר שהתיישב
בצפון אפריקה הוא ר' אברהם אבן-זמרה ('בן זמירו'), שהיה בעל ידע רב בשירה
הערבית, וקובץ שיריו שרד בכתב יד במרוקו. ... ר' שמעון לביא, ... שירי
גאולה ושיר לשבת שכתב נשתמרו בקובצי הפיוטים של יהודי מרוקו. שירו הקבלי
"[בר יוחאי](http://www.piyut.org.il/textual/42.html)", שזכה לתפוצה עצומה
והתקבל בקרב כל עדות ישראל, השפיע רבות על השירים הקבליים של פייטני צפון
אפריקה.</span>

<span dir="rtl">......</span>

<span dir="rtl">במאות ה-17 וה-18 ניכרת השפעתם של [ר' ישראל
נג'ארה](http://www.piyut.org.il/articles/291.html) ותורת הקבלה על שירתם
של משוררי צפון אפריקה. את השירה בתקופה זו ניתן לאפיין כך:</span>

<span dir="rtl">נושאי השירה: גלות וגאולה; מעגל התפילה, מעגל החיים, מעגל
השנה (שבתות וחגים).</span>

<span dir="rtl">.....</span>

<span dir="rtl">מתקופה זו מוכרים לנו המשוררים בני משפחת אבן מוסה ומשפחת
אבן צור. ר' אברהם אבן מוסא (נפטר 1733), ....שניים משיריו מצויים ב"שיר
ידידות</span>" - "[<span dir="rtl">נרדי נתן
ריחו</span>](http://www.piyut.org.il/textual/156.html)"
<span dir="rtl">ו"ביום צאתי ממצרים"....</span>

<span dir="rtl">[ר' יעקב אבן
צור ](http://www.piyut.org.il/articles/312.html)(היעב"ץ), שחי ופעל בפאס,
מכנאס ותיטוואן בין השנים 1673-1752. היעב"ץ היה מגדולי חכמי מרוקו ובעל
השו"ת החשוב "משפט וצדקה ביעקב". ספר שיריו, "עת לכל חפץ", יצא לאור
באלכסנדריה כ-140 שנה לאחר מותו, ובו כ-400 מפיוטיו</span>. 

<span dir="rtl">....</span>

<span dir="rtl">באמצע המאה השמונה עשרה ידוע לנו על משוררת יהודיה – פריחא
בת ר' אברהם בן אדיבה, שנולדה והתחנכה במרוקו ומתה כנראה בתוניס על קידוש
השם והיא בת עשרים בלבד. משורר חשוב בתקופה זו
הוא</span>[ <span dir="rtl">ר' דוד בן אהרון
חסין</span>](http://www.piyut.org.il/articles/297.html),
<span dir="rtl">שחי ופעל במכנאס בשנים 1727-1792....</span>

<span dir="rtl">.....</span>

<span dir="rtl">במאה התשע עשרה התרחב השימוש בלחני שירים ערביים ובחלקים
מתוך ה"אלא" האנדלוסית אצל כל משוררי מרוקו. ....</span>

<span dir="rtl">ר' יעקב ברדוגו (נפטר 1843), ששימש כאב בית דין במכנאס,
הושפע אף הוא משירתו של ר' דוד חסין. הוא חיבר עשרות פיוטים, רבים מהם
ללחנים של שירים ערביים. ספר שיריו, "קול יעקב", יצא לאור בלונדון.</span>

<span dir="rtl">...............</span>

<span dir="rtl">המשורר החשוב ביותר בקהילת יהודי מרוקו במאה העשרים היה ר'
דוד בוזגלו, שנולד בשנת התרס"ג (1903) ....</span>

<span dir="rtl">ר' דוד כתב מאות פיוטים - בעברית, בערבית יהודית, ובשילוב
של השתיים ....</span>

<span dir="rtl">עם עלייתו ארצה בשנת 1965, מצא קהילה שחוותה משבר קליטה
קשה ואיבדה מביטחונה התרבותי-חברתי. ר' דוד בוזגלו נרתם למלאכה ונדד בין
הקהילות השונות בעיירות הפיתוח והשכונות, והצליח לגרום לרבים להתחזק
במסורותיהם המוסיקליות ולתחושה של המשכיות בין התרבות הקהילתית בארץ המוצא
לבין התרבות המתהווה בארץ. ...</span>

<span dir="rtl">וכל אלו, רמזים בלבד, למאות פייטנים ולכארבעת אלפים
יצירות. ואוסיף, שלדעתי, מערכת החינוך בארץ התעלמה לחלוטין מתרבות
זו.</span>

<span dir="rtl">נסיים בחג המימונה, הבא עלינו לטובה למחרת פסח שני.</span>

<span dir="rtl">חג של יהודי מרוקו, שגם שמו וגם מקורו אינם ברורים.</span>

<span dir="rtl">המנהג במרוקו, כלל דלת פתוחה בערב החג, המזמינה את כל
הבאים. ברכת "תרבחו ותסעדו" שפירושה הנכון הוא, כנראה, "שירווח לכם ואז גם
תעזרו לאחרים".</span>

<span dir="rtl">למחרת חוגגים בטבע.</span>

<span dir="rtl">יהודי מרוקו מנסים לקיים את החג גם בישראל, אך כרגיל,
באותם מקומות שהוא נהייה פומבי הוא הופך להיות גם פוליטי.</span>
