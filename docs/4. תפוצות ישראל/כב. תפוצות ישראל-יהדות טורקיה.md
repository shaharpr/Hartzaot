<span dir="rtl"><u>תפוצות ישראל – יהדות טורקיה</u></span>

<img src="כב. תפוצות ישראל-יהדות טורקיה/media/image1.png"
style="width:7.16528in;height:3.64583in"
alt="גאוגרפיה של טורקיה – ויקיפדיה" />

<span dir="rtl"><u>טורקיה על רגל אחת</u></span>

<span dir="rtl">רוב שטחה של טורקיה, בגבולותיה היום, הוא חצי אי שמצפונו
הים השחור, ממערבו ודרומו הים התיכון, וביניהם ים השיש ומיצרי הבוסופורוס
והדרדנלים.</span>

<span dir="rtl">חצי אי זה נקרא מתקופה קדומה אנטוליה (שפירושה ביוונית
"מזרח"), או "אסיה הקטנה".</span>

<span dir="rtl">חלק קטן מטורקיה היום נמצא ממערב למיצרים וים השיש, והוא
חלק מתראקיה.</span>

<span dir="rtl">שבטים שונים שלטו במשך הדורות בחלקים השונים של אנטוליה,
ולא נרחיב עליהם את הדברים כאן. אך נזכיר שהעיר טרויה, שעליה מבוססת היצירה
העתיקה איליאדה של הומרוס, שכנה בקצה המערבי של אנטוליה ליד מיצר
הדרדנלים.</span>

<span dir="rtl">היסטוריה יותר ריאלית היא זו של ממלכת החיתים שבירותיה היו
קילטפה, ואחריה חתושש במרכז הרמה של אנטוליה. היא התקיימה בערך מ 2000 לפני
הספירה עד 1200 לפני הספירה, ובתקופת השיא הגיעה עד ארץ ישראל והתמודדה עם
מצרים.</span>

<span dir="rtl">כל זה לפני היות עם ישראל...</span>

<img src="כב. תפוצות ישראל-יהדות טורקיה/media/image2.png"
style="width:6.44792in;height:6.83479in"
alt="תמונה שמכילה מפה התיאור נוצר באופן אוטומטי" />

<span dir="rtl">לאחר חורבנה, היו תקופות שבהן התקיימו ממלכות עצמאיות
קטנות באנטוליה, והיו תקופות שבהן אימפריות זרות שלטו באיזור.</span>

<span dir="rtl">האימפריה הראשונה שכבשה את כל אנטוליה הייתה הפרסית
האחמנית, עוד בימי מלכותו של כורש בערך ב 600 לפנה"ס.</span>

<span dir="rtl">בשנת 334 כובש אותה אלכסנדר הגדול, ואחריו שולטת בה
האימפריה הסלאוקית, המוכרת לנו היטב מתקופת החשמונאים.</span>

<span dir="rtl">בשנת 65 לפנה"ס שולטים הרומאים בכל אנטוליה, ושלטונם נמשך
450 שנה.</span>

<span dir="rtl">בשנת 325 קונסטנטינוס קיסר רומא משקם ומרחיב את העיר
בביזנטיון וקורא אותה קונסטנטינופול, על שמו, ואף הופך אותה לבירת האימפריה
הרומאית. אך קרוב לשנת 400 האימפריה נחלקת, והעיר נשארת בירתה של "האימפריה
הרומית המזרחית", שם ש"נדבק" בה כל השנים, אך במונחי ההיסטוריונים היום היא
נקראת האימפריה הביזנטית.</span>

<span dir="rtl">הממלכה הרומית המזרחית, מתקיימת לכאורה, אלף שנים.</span>

<span dir="rtl">כלומר, הבירה קונסטנטינופול אינה נכבשת על ידי זרים,
ושולטים בה שושלות המקיימות מדינה עצמאית, שבתקופות שונות היא אימפריה
אדירה, ובאחרות הולכת ומצטמצמת כמעט לבירה עצמה. רק טעימה נותנת המפה
הבאה:</span>

<img src="כב. תפוצות ישראל-יהדות טורקיה/media/image3.jpeg"
style="width:7.16528in;height:3.58264in"
alt="Byzantine Empire | History, Geography, Maps, &amp; Facts | Britannica" />

<span dir="rtl">מבלי להיכנס לתמורות העיתים, שפתה הייתה יוונית, ודתה
הייתה נוצרית אורתודוקסית מזרחית (למעשה, הקתוליות פרשה ממנה).</span>

<span dir="rtl">מי שמביא את הקץ על הממלכה הביזנטית, בשנת 1453, הם
העות'מנים. שושלת שתחילתה בנסיכות מוסלמית קטנה, ששליטה עות'מן הראשון
הכריז על עצמאותה ועל בירתה בורסה.</span>

<span dir="rtl">(כל אנטוליה הייתה מוסלמית כבר שנים רבות קודם).</span>

<span dir="rtl">העות'מנים, המוכרים לנו יותר, שולטים באנטוליה ובאימפריה
גדולה הרבה יותר עד 1922 אז, לאחר מלחמת העולם הראשונה, ומלחמת טורקיה
יוון, נקבעים בהסכמי לוזאן, גבולות טורקיה של היום.</span>

<span dir="rtl"><u>יהדות טורקיה</u></span>

<span dir="rtl">קהילות יהודיות נמצאות בטורקיה מימי בית שני, אולי אפילו
מראשיתם. יהודים היו מפוזרים בישובים רבים בדרך כלל לא רחוק מהחופים, במפה
של היום, מאורפאה ואיסכדרון, דרך קוניה, איזמיר ועד לאיסטנבול. אך קהילה
יהודית עם בית כנסת אחד קיימת גם באנקרה, מעל 700 שנה.</span>

<span dir="rtl">יוסף בן מתתיהו מזכיר את קהילת סארדיס בזמנו (חורבותיה
אינן רחוקות מאיזמיר), מניחים שהיא נוסדה כ 200 לפנה"ס.</span>

<span dir="rtl">הוא מצטט פניה של פקיד רומאי לשלטונות הרומאיים בעניין
קהילת יהודי סארדיס.</span>

<span dir="rtl">לוקיוס אנטוניוס, בן מרקוס, משנה לפקיד בכיר, שולח ברכותיו
אל המחוקקים, הסנאט ובני העיר סארדינאס. יהודים אלה, אחינו אזרחי רומא, באו
אלי וטענו כי להם קהילה משלהם על פי חוקי אבותיהם מימי קדם, ולהם גם מקום
משלהם שבו הם עוסקים במנהגים ובבוררות של מחלוקות בתוך עצמם. מאחר ופנו אלי
בבקשה להכיר במוסדות אלה, נתתי פקודה לשמר את זכויותיהם ולאפשר להם לנהוג
כך.</span>

<span dir="rtl">(קדמוניות היהודים</span> XIV 17, 10 <span dir="rtl">)
(ציטוט משני מאתר "אנו").</span>

<span dir="rtl">בחפירות העיר סארדיס, נתגלה אחד מבתי הכנסת המפוארים
ביותר, מחוץ לארץ ישראל. יש אומרים מהמאה הרביעית לספירה, ויש מאחרים למאה
השישית.</span>

<img src="כב. תפוצות ישראל-יהדות טורקיה/media/image4.jpeg"
style="width:6.33241in;height:4.48018in"
alt="שרידי בית הכנסת בסרדיס. צילום: סם לוי. מרכז אוסטר לתיעוד חזותי של בית התפוצות. באדיבות סם לוי, פורטוגל " />

<span dir="rtl">שרידי בית הכנסת התגלו רק ב 1962!</span>

<span dir="rtl">הקהילה היהודית בעיר זו חדלה להתקיים בשנת 615 לספירה עם
פלישה של הפרסים הסאסאנים שהרסו את בית הכנסת. בנוסף נחרבו שרידיו ברעידת
אדמה כמה שנים אחר כך.</span>

<span dir="rtl">בטורקיה קיימים שרידים של לפחות עד שני בתי כנסת עתיקים,
אחד בפריאנה והשני באנדריאקה. שניהם באיזור הדרום מערבי של טורקיה מעט
דרומה לאיזמיר.</span>

<span dir="rtl">עדות מפורשת על קהילות יהודיות באנטוליה אנחנו מוצאים גם
בברית החדשה.</span>

<span dir="rtl"><u>הברית החדשה, חזון יוחנן, פרק א'</u></span>

<span dir="rtl">(חזון יוחנן, איננו הבשורה על פי יוחנן, והוא ספר מיסטי
שנכתב כנראה בראשית המאה השנייה לספירה, על ידי יהודי נוצרי שקיבל את ישו,
אך התנגד לצרף לנצרות נוכרים שאינם מקבלים את המצוות )</span>

<span dir="rtl">ותהי עלי רוח ביום האדון ואשמע אחרי קול גדול כקול שופר:
ויאמר, אני האלף ואני התו, הראשון והאחרון, ואת אשר אתה רואה כְּתוֹב על-ספר
ושלחהו אל-הקהלות אשר **באסיא** לאפסוס ול**זמירנא** ולפרגמוס ולתיאטירא
ול**סרדיס** ולפילדלפיא וללודקיא</span>: 

<span dir="rtl">לא חקרתי את מיקומן של קהילות אלו, אך זמירנא היא איזמיר,
וסרדיס, כאמור, נמצאת לא רחוק ממנה, ואינה קיימת היום.</span>

<span dir="rtl">היהודים הותיקים של איזורים אלה מכונים "רומנויטים", כאשר
בכך מבחינים אותם מספרדים ומאשכנזים. השם בא מכך שהיו בעבר אזרחי רומא. היה
להם נוסח תפילה מיוחד הקרוב לנוסח ארץ ישראל הקדום, ושפתם בעבר הייתה
יוונית.</span>

<span dir="rtl">אבל במאות האחרונות, ההתפשטות של יהודים ממוצא ספרדי הביאה
להתבוללות הקהילות הרומנויטית בתוכם, ולכן רואים ביהודי טורקיה
כספרדים.</span>

<span dir="rtl">בנחלאות שבירושלים קיים בית כנסת יחיד של רומנויטים יוצאי
העיר יאנינה שביוון.</span>

<span dir="rtl">הנה תיאור של המפגש בין היהודים הרומנויטים של העיר ברוסא
עם העות'מנים ועם מגורשי ספרד.</span>

<u><span dir="rtl">מתוך "דברי ימי ישראל בתוגרמה" מאת אברהם שלמה רוזאניס,
דביר, תר"ץ</span> HEBREWBOOKS</u>

<span dir="rtl">(הספר ישן, מ 1930, וניתן לשים לב לסגנון הישן)</span>

<span dir="rtl">חודש אב שנת ה'פ"ו 1323.</span>

<span dir="rtl">על ידי נצחון העיר הגדולה ברוסא \[בורסה\], נפגשו העשמנים
בפעם הראשונה עם היהודים. על פי דברי הברית אשר כרתה העיר עם המנצחים בעת
נתנה בידם, כל תושביה מקטן ועד גדול טף ונשים יצאו מתוכה אחרי אשר שלמו מס
שלשים אלף פרחי זהב. אך בעוד אשר היונים הבאים, מבלתי יכולת סבול עול זרים,
לא הוסיפו לשוב לעיר מולדתם, היהודים שבו רובם ככולם, ועוד הביאו עמהם מבני
בריתם מכל ערי הסביבות ויתישבו ברחוב מיוחד הנקרא יהודי מאהאליסי (רחוב
היהודים) עד היום הזה.</span>

<span dir="rtl">על פי פירמאן פרטי, ניתנה הרשות ליהודים לבנות להם בית
תפלה בקרב רחוב היהודים אשר בשם "ק"ק עץ החיים" יקרא עד היום הזה. הבנין
הזה נבדל במינו מיתר בתי התפילה אשר ליהודים ביתר ערי תוגרמה, בהיותו רחב
ידים ויותר קרוב לבתי המסגד למחמדנים....</span>

<span dir="rtl">....</span>

<span dir="rtl">יהודי ברוסא היו כלם מבני הרומאנטים או בני רומאניא, לאמר,
יונים מקיסרות הביזאנטית. הם דברו ביניהם בלשון היונית, אך ברוב הימים באו
לברוסה, כמו ליתר ערי תוגרמה, יהודי ערב, סוריה, צרפת ואשכנז, ובסוף גרושי
ספרד במספר יותר רב, עד אשר נשכחה השפה היונית מפיהם ובמקומה למדו הספרדית,
אשר נתקבלה לשפה הכללית לכל יהודי תוגרמה. \[כלומר, הלדינו\]</span>

<span dir="rtl"><u>יהודי איזמיר</u></span>

<span dir="rtl">כאמור לעיל, כבר הברית החדשה מכירה קהילה יהודית בזמירנה,
או סמירנה, היא איזמיר.</span>

<span dir="rtl">עם זאת כל תקופת השלטון הנוצרי קשה למצוא אינפורמציה על
הקהילה, שכנראה הייתה קטנה ביותר. השלטון המוסלמי בעיר מתחיל רק ב 1424
כאשר העות'מנים כובשים אותה מהביזנטים.</span>

<span dir="rtl">יהודים ספרדים שמגיעים לאחר 1500 מעידים על קיום קהילה
קטנה של יהודים רומנויטים. הקהילה גדלה מאוד במאה ה-16 על ידי יהודים
מגורשי ספרד ופורטוגל או צאצאיהם. בעיקר גדלה האוכלוסיה היהודית לקראת 1600
כאשר איזמיר הפכה נמל עות'מני מרכזי.</span>

<span dir="rtl">באופן רצוף, עד תחילת המאה העשרים הייתה באיזמיר קהילה
גדולה, עם מערכות חינוך ומשפט עצמאיות.</span>

<span dir="rtl">אך כשאין צרות מבחוץ יהודים מייצרים צרות מבית.</span>

<span dir="rtl">שבתי צבי היה יליד איזמיר, ואחרי שסבב בקהילות ישראל
להודיע על משיחיותו חזר לאיזמיר ב 1655, סחף אחריו רבים כולל הרב הראשי
חיים בנבנישתי. הרב השני אהרן לפפה שהתנגד לו, גורש מהעיר. עשר שנים אחר כך
העיר מלאה בתהלוכות, חגיגות, ריקודים, חזרה בתשובה... וגירוש מתנגדי
המשיח...</span>

<span dir="rtl">ואחרי שנה נוספת המשיח מתאסלם....</span>

<span dir="rtl">במאות הבאות הקהילה משגשגת כלכלית. חלק מרבניה מגיעים מארץ
ישראל או עולים אליה. ביניהם חיים אבועלפיה, שהיה בין מקימי טבריה
מחורבותיה.</span>

<span dir="rtl">אך במאה-19 מתערערים היחסים עם היוונים שגרים בעיר,
ובמחצית השנייה של המאה היו שש עלילות דם. המשטרה הטורקית התערבה לטובת
היהודים.</span>

<span dir="rtl">בשנת 1868 היו 40 אלף יהודים בעיר, ומאז מספרם הולך ופוחת,
כאשר רבים מתפזרים באירופה ואמריקה. ב 1947 היו כ 15 אלף יהודים בעיר,
ועשרת אלפים מהם עלו לישראל.</span>

<span dir="rtl">לפני כן, בזמן השואה, פעלו מנהיגי הקהילה להציל כאלף
יהודים מיוון הכבושה על ידי הנאצים שהוברחו על ידי פרטיזנים יוונים
בסירות.</span>

<span dir="rtl">כת הדוֹנְמֶה</span>

<span dir="rtl"> </span>

<span dir="rtl">אם הזכרנו את המשיח, נזכיר גם את חסידיו...</span>

<span dir="rtl">מאחר וסופו של שבתי צבי היה להתאסלם, התאסלמו גם כמה מאות
משפחות מחסידיו, דווקא מהעיר סאלוניקי. הם יצרו כת מתבדלת על ידי איסור
נישואין גם עם מוסלמים וגם עם יהודים. בשנת 1926, לאחר מלחמת יוון-טורקיה
נאלצו לעזוב את יוון ולעבור לטורקיה כמוסלמים, ואז מנו כבר כ 14 אלף
נפש.</span>

<span dir="rtl">לקראת המאה העשרים, המשכילים שבהם יצאו מהכת, והיו פעילים
בתנועות מתקדמות, שהקימו את טורקיה המודרנית.</span>

<span dir="rtl">בתוך הכת הזו היו פלגים שונים עם מנהגים מוזרים, ולא נרחיב
כאן.</span>

<span dir="rtl"><u>יהדות איסטנבול.</u></span>

<span dir="rtl">גם יהדות איסטנבול, היא קונסטנטינופול הביזנטית, או קושטא
בפי היהודים, עתיקה ביותר. ידועים היחסים בין הקיסרים המתחלפים של
"האימפריה הרומית המזרחית" עם היהודים. יחסים שהיו בין קבלה, לבין דיכוי
דתי, ואפילו גירוש. לדוגמא: הקיסר יוסיניאנוס הראשון במאה השישית, אסר על
היהודים לחגוג את הפסח לפני חג הפסחא הנוצרי...</span>

<span dir="rtl">להלן קטעים מתוך פרויקט בן יהודה, רשמי ביקור באיסטנבול,
שרשמה חנה זמר.</span>

<span dir="rtl"><u>היהודים קראו לה קושטא – חנה זמר (נכתב ב
1995)</u></span>

<span dir="rtl">בימי מסעותיו של בנימין מטודלה, במאה ה־12, עדיין לא היו
בה המסגדים המפוארים, אבל ההדר המסנוור של משכנות המלכים ושל היכלי התפילה
הנוצריים עוררו בו התפעלות עצומה. “וכעושר הזה לא נמצא בכל הבמות שבעולם,”
כתב בספר מסעותיו על האַגיָה סוֹפִיה, כנסייה שהיתה למסגד, שהיה למוזיאון. וכך
מפרט בנימין: “ושם כנסיית סופיה, והאפיפיור של היוונים שאינם עונים לדת של
האפיפיור של רומא, ויש שם ממון גדול לאין ספור, ועמודים של כסף וזהב
ועששיות של זהב וכסף יותר משיכול אדם לספר</span>.”

<span dir="rtl">\[במאה ה-12 קונסטנטינופול, שהיהודים קוראים לה קושטא, היא
עדיין בידי "הביזנטים"\]</span>

<span dir="rtl">....</span>

“…<span dir="rtl">ושם כמו אלפיים יהודים רבניים, ומהם כמו חמש מאות קראים,
ומחיצה ביניהם לבין הרבניים שהם תלמידי חכמים… וביניהם אומנים של בגדי משי
וסוחרים הרבה ועשירים הרבה. ואין מניחים שם ליהודי לרכוב על סוס, חוץ מר'
שלמה המצרי שהוא רופא למלך, ועל ידו מוצאים היהודים רווח גדול בגלותם, כי
בגלות כבד הם יושבים, והשנאה רבה עליהם על ידי הבורסקאים, מעבדי העורות,
שמשלחים המים המטונפים שלהם בחוצות לפני פתח ביתם… כי על כן שונאים היוונים
כל היהודים בין טוב ובין רע, ומכים אותם בחוצות ומעבידים אותם בפרך. אבל
היהודים הם עשירים ואנשים טובים בעלי חסד ומצוות, וסובלים הגלות בעין
יפה"...</span>

<span dir="rtl">בנימין מטודלה מספר על רבי שלמה המצרי, שבהיותו רופא המלך
היה ליהודים לעזר רב. מה שהיה נכון בחצרו של המלך עמנואל הראשון, היה לימים
למסורת בחצרות הסולטאנים. מספר רב של היהודים כיהנו כרופאי השליטים
המוסלמים, ומהם משפחות שהעיסוק ברפואה עבר בהן מדור לדור, ולא אחת הייעוץ
הרפואי הביא גם לייעוץ בתחומים אחרים, לשליחויות דיפלומטיות, להשפעה כללית
בחצר</span>.

<span dir="rtl">\[ובמאה ה-15 לאחר הכיבוש העות'מני....\]</span>

<span dir="rtl">צרפתי שבעצמו נולד וגדל בגרמניה, כתב באמצע המאה ה־15
לאחיו היהודים שם, וכן באוסטריה ובהונגריה, כי עליהם לקום ולברוח מן האפליה
והרדיפות שהן מנת חלקם מידי הנוצרים, ולבוא ולחיות בתורכיה הסובלנית.
בתורכיה לא חסר דבר, כתב, איש תחת גפנו ותאנתו יחיה, וגם הדרך לארץ ישראל
פתוחה ממנה. המוסלמים טובים מן הנוצרים, הדגיש, ושלא כמו בארצות הנוצרים
מותר ליהודים בתורכיה ללבוש גם מלבושי פאר, ובכלל טוב להם בה. ברור שהזמנה
כזאת לא יכלה לצאת מרב יהודי בלי ברכת הסולטאן, ואכן נמצאו נענים
לה</span>.<span dir="rtl">.....</span>

<span dir="rtl">היהודים האשכנזים נבלעו למעשה בתוך קהילת הרוב הספרדית,
שהיתה לה גם עליונות תרבותית. ההתבוללות הזאת בלטה גם בעת האירועים שאורגנו
במלאות עשרה יובלות להתיישבות היהודית הספרדית בתורכיה, מועד החופף מלאות
חמש מאות שנים לגירוש ספרד. אלפיים האשכנזים שבאיסטנבול היו חלק מן החגיגה
הזאת</span>.

<span dir="rtl">\[והיום, כלומר, בסוף המאה העשרים...\]</span>

<span dir="rtl">הרבה עבותות מקשרים את הישראלי עם העיר שהיהודים קראו לה
קושטא. ביניהם, כמובן, גם הקהילה היהודית המונה כיום כעשרים אלף נפש בעיר
המיליונים המוסלמית. בין ישיבות הוועידה שהביאה אותי לאיסטנבול לבין סיורים
בעיר, התייצבתי אצל החכם באשי, הרב הראשי דוד אסיאו. קודמיו בימי האימפריה
היו באופן רשמי הסמכות הדתית העליונה לכל היהודים ברחביה</span>.

<span dir="rtl">בעברית קולחת ועשירה סיפר על הקהילה שבה מתרכז הרוב המכריע
של היהודים אשר נשארו בתורכיה. יהודי איסטנבול רובם ככולם אמידים, חלקם
עשירים מופלגים, והם מפרנסים את מוסדות הקהילה ואת מעט ענייה בלי עזרה
ממשלתית. ארגון “קצבה” מטיל מס על חבריו, ולמס מצטרפות תרומות</span>.

<span dir="rtl">יש בעיר 16 בתי כנסת, בית אבות שעדיין נקרא כאן מושב
זקנים, ובית ספר יהודי, עממי ותיכון, שבו לומדים עברית ארבע שעות בשבוע.
פרט לאלה המלמדים עברית, המורים אינם יהודים, כשם שרוב הרופאים בבית החולים
“אור חיים” אינם יהודים. בית החולים אינו מן המשוכללים, והשכבות המבוססות
אינן נזקקות לו</span>.

<span dir="rtl">בשיאה, ב 1900 בערך מנתה קהילת איסטנבול כמאה אלף יהודים.
התפתחה בה עיתונות יהודית ענפה, וספרות לדינו. קמו בתי ספר מודרניים, בית
חולים יהודי, ואפילו בית מדרש מודרני לרבנים משכילים. ערב הקמת המדינה היו
בקהילה כ 55 אלף.</span>

<span dir="rtl">ב 1911 הוקמה על ידי הברון הירש חווה חקלאית ליד איסטנבול,
ששימשה תחנת מעבר לעולים, בעיקר לעולי העלייה השלישית אחרי מלחמת העולם
הראשונה.</span>

<span dir="rtl">סקרנו את שתי הקהילות הגדולות של יהודי טורקיה, אך יהודים
ישבו במקומות רבים.</span>

<span dir="rtl">הנה למשל, קטע מכתבה מעיתון מעריב, משנת 1950 \[אתר הספריה
הלאומית\] הסוקר את העלייה מטורקיה:</span>

<span dir="rtl">קהילת קושטא עודנה המרכז היהודי בתורכיה. לעומת זאת
נצטמצמו לרגל העליה קהילות יהודים באיזמיר, בורסא, אדירנה, צ'נקאלה, נקרה,
אדאנה וערי שדה אחרות. ובערים כמראש, ודיארבקיר בדרום תורכיה, בהן ישבו
מאות יהודים, שותקו חיי הקהילות עם העליה לישראל. והוא הדין בקהילות
יהודיות אחרות הנמצאות במערב תורכיה ובצפונה.</span>

<span dir="rtl">במאה העשרים, התפתחה מאוד התרבות היהודית בטורקיה, כאשר
השפה העיקרית הייתה הלדינו. הופיעו שלושה עיתונים יהודיים, שניים בלדינו,
ואחד בלדינו, עברית וצרפתית.</span>

<span dir="rtl">בין המפורסמים, לפחות שם בטורקיה, חבּיבּ גֶרֶז (יוסף חביב) גם
צייר וגם משורר, אברהם גלנטי בודרומלו, נפטר ב 1961, היסטוריון וחוקר, כתב
ספרים רבים על יהודי טורקיה, הרצה באוניברסיטת איסטנבול, והיה חבר באספה
הלאומית הטורקית, ליאופולד לוי, צייר יהודי צרפתי שהקים את האקדמיה לציור
של איסטנבול, ויש רבים מאוד אחרים.</span>

<span dir="rtl">היום, שפת הלדינו הולכת ונעלמת כשפת דיבור עם דעיכת
הקהילות היהודיות בטורקיה ובבלקן.</span>

<span dir="rtl">חומר רב על יהודי טורקיה (ועל קהילות אחרות), כולל תמונות
והקלטות של עדויות, ניתן למצוא באתר הספריה הלאומית.</span>

nli.org.il/he/discover/judaism/jewish-communities/jews-in-islamic-countries/turkish-jews

<span dir="rtl"><u>העליה מטורקיה</u></span>

<span dir="rtl">עשרות יהודים עלו מטורקיה עוד במאה ה-19 לירושלים
וחברון.</span>

<span dir="rtl">ב 1896 עלו מאות יהודים מהעיר אורפה, בכורדיסטאן הטורקית,
בעקבות פרעות של הסולטאן נגד הארמנים, שגם היהודים, כנראה, נפגעו מהם.
למעשה, חוסלה קהילה זאת אז.</span>

<span dir="rtl">האורפלים הגיעו בעיקר לירושלים, אך כמה מהם הגיעו לחברון,
ליריחו (והקימו משקים בעוג'ה), ולראשון לציון כעובדים ביקב שבנה הברון, ושם
הקימו את שכונת האורפלים.</span>

<span dir="rtl">במאמר מעיתון מעריב, שבו סוקר י. ליכמן את העלייה מטורקיה
ב 1948 הוא מדגיש את הקשיים:</span>

<span dir="rtl">בקיץ שנת 1948 התחילה היציאה ההמונית מתורכיה. משמונים אלף
יהודי תורכיה יצאו כשלושים אלף בדרך חוקית בעשרת החודשים הראשונים.</span>

<span dir="rtl">ארבעה סוגי עולים הם: צעירים שיצאו להצטרף לשורות צבא
ההגנה לישראל העומד במערכה; הורים שעלו בשביל להצטרף לבניהם הנמצאים בארץ;
בעלי מלאכה, חנוונים זעירים ואנשים חסרי אמצעים, שמקור פרנסתם בתורכיה
נסתם; זקנים וחולים שהשתוקקו לחיות את אחרית חייהם על אדמת ארץ הקודש
ולהיקבר בה.</span>

<span dir="rtl">הדלות הוא הקו האופייני של עליה זו. רבים מן העולים לא היה
בידיהם לפרוע את מיסיהם לממשלה גם אחרי שמכרו את רכושם הדל בחצי
חינם....</span>

<span dir="rtl">זה לא היה פיקניק.... ואמנם כך מתארת מרים עובדיה, ילידת
1942 בזכרונות מגיל 7 (קטע קטן מחיי המעברה):</span>

<https://www.ravdori.co.il/stories/%D7%94%D7%A2%D7%9C%D7%99%D7%94-%D7%9E%D7%98%D7%95%D7%A8%D7%A7%D7%99%D7%94-%D7%91%D7%A9%D7%A0%D7%AA-1948>

<span dir="rtl">ב-7 למרץ בשעת לילה חשה אמי שהלידה קרבה ובקשה עזרה מאבי.
למרות שאבי ידע ארבע שפות (יוונית, טורקית, ספניולית וצרפתית) עברית הוא לא
ידע, חוץ מלקרוא את התורה. הוא ביקש שנשגיח על אמא והלך לבקש עזרה. לאמא
הלכו והתעצמו הצירים, עוד לפני שאבא חזר קראנו לשכנה דוברת לדינו, וביקשנו
שתבוא לאוהל שלנו כי אמא הייתה ממש במצוקה. ברגע שהשכנה ראתה את אמא היא
הפעילה אותנו נתנה לנו גפרורים, פתיליות, חיממה מים, ואנחנו עמדנו משני
הצדדים של אימנו ולא הוצאנו מילה</span>.

<span dir="rtl">אחרי כמה דקות נולדה תינוקת יפיפייה ומיד החלה לבכות, היה
לנו זוג מספריים בהם השכנה ניתקה את חבל הטבור ועשתה הכל במקצועיות רבה. לא
היו לנו בגדי תינוקות כמובן, והשכנה הטובה אלתרה ממגבת חולצה ומפית כסות
לתינוקת. אנחנו, שהיינו ילדים לא ראינו לידה אף פעם והיינו נרגשים והמומים
מעוצמת החוויה. כעבור שעתיים כשאבא חזר עם אמבולנס ובעודו קורא "אל תדאגי"
הופתע לראות את אישתו יושבת במיטה ותינוקת בידיה. משם לקחו את אמא לבית
החולים "הלל יפה" בחדרה ושם היא שהתה 12 יום עם חום גבוה. אמי הבריאה וחזרה
הביתה בשלום</span>.

<img src="כב. תפוצות ישראל-יהדות טורקיה/media/image5.jpeg"
style="width:7.16528in;height:4.77361in"
alt="תמונה שמכילה חוץ, הר, ישן, בקר התיאור נוצר באופן אוטומטי" />

<span dir="rtl">ואף על פי כן, יהודי טורקיה הקימו את קיבוץ הגושרים, את
העיירה יהוד, השתתפו בהקמת קיבוץ נחשולים, קיבוץ גבולות, המושבים כרם בן
זמרה, ציפורי, גבעת ניל"י ועוד.</span>

<span dir="rtl">ובכלל, מעל 60 אלף מיהודי טורקיה נקלטו בארץ מאז קום
המדינה, אנחנו מכירים אותם אך לא שומעים עליהם הרבה... והמסקנה היא שנקלטו
היטב.</span>

<span dir="rtl">צריך גם לציין שבטורקיה נשארו למעלה מ 20 אלף יהודים, רובם
באיסטנבול, אך נותרו גם אין ספור אתרים יהודיים, כולל בתי כנסת ובתי קברות.
חלקם מוזנחים, וחלקם משופצים לאחרונה דווקא על ידי העיריות
המקומיות.</span>

<span dir="rtl">לסיום, נזכיר את אחת היצירות של יהודי טורקיה, שעמדה לפני
אובדן השכחה, ורק לאחרונה מנסים להחיותה בישראל, והיא "שירת
המפטירים".</span>

<span dir="rtl">שירת המפטירים, שייכת לסוגה של "שירת הבקשות", שהיא מנהג
שהיה ועודנו הווה, במסורת הספרדית, ללכת לבית הכנסת בשבתות החורף, לפני
תפילת השבתות, ולשיר יחד פיטוי קודש, הכוללים געגועים לאל, לארץ ישראל,
פיוטי שבת וכד'.</span>

<http://old.piyut.org.il/articles/283.html>

<span dir="rtl">להלן קטעים ממאמרו של אדווין סרוסי "מסורת שירת המפטירים
התורכית", מאתר "הזמנה לפיוט" ברשת. (האתר מלקט פיוטים מכל העדות, כולל
הקלטות, חדשות בדרך כלל, של הניגונים).</span>

<span dir="rtl">שירת הקודש העברית הספרדית בקיסרות העות'מאנית אחרי ר'
ישראל נג'ארה כמעט ואינה מוכרת משלוש סיבות עיקריות: האחת, רובה גנוזה
בכתבי יד ומעט ממנה חבוי בקבצים של בקשות ופזמונים בלתי מדויקים; שנית, קשה
ביותר לזהות את מחברי השירים ולברר פרטים ביוגראפיים אודותיהם; שלישית,
חוקרים מעריכים שירה זו כירודה באיכותה וכבלתי ראויה לעיון ומשום כך היא לא
זכתה לעיון רציני.</span>

<span dir="rtl">.....</span>

<span dir="rtl">לר' ישראל נג'ארה קמו תלמידים רבים - בין החשובים שבהם
נציין את אבטליון ב"ר מרדכי דויק, מגדולי המשוררים בתורכיה במאה הי"ז.
ידיעותינו על חיי אבטליון מועטות. משפחתו מוצאה מהעיר קושתא (איסתנבול) בה
נולד כנראה סביב לשנת ש"ל (1570). הוא נדד לארץ ישראל וכנראה ששם פגש את
רבו, ר' ישראל נג'ארה. אחרי מות רבו שב לתורכיה והתיישב בעיר אדרינופוליס,
היא אדירנה של היום. שם הוא הפיץ את השירה העברית החדשה מבית מדרשו של ר'
ישראל נג'ארה וייסד את התשתית למקהלת ה'מפטירים' שהייתה מופקדת על ביצוע
הפיוטים. הוא גם עמד בקשרים עם המיסטיקנים המוסלמים, הדרווישים המחוללים
ממנזר המוולוי</span>.

<span dir="rtl">נסיים, אם נצליח, בשלוש דקות של פיוט "אל הר בת ציון" של
אבטליון בן רבי מרדכי דויק, בלחן של המפטירים התורכיים, בביצוע מקהלה מתוך
מופע המפטירים בירושלים תשס"ח.</span>

<https://web.nli.org.il/sites/nlis/he/Song/Pages/song.aspx?songid=488#16,63,1493,1678>
