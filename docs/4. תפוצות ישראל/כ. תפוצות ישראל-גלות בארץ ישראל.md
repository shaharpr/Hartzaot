<span dir="rtl"><u>תפוצות ישראל – גלות בארץ ישראל</u></span>

<table>
<colgroup>
<col style="width: 24%" />
<col style="width: 28%" />
<col style="width: 25%" />
<col style="width: 20%" />
</colgroup>
<thead>
<tr>
<th><strong><span dir="rtl">שנים (לספירה)</span></strong></th>
<th><strong><span dir="rtl">שליטה</span></strong></th>
<th><strong><span dir="rtl">מצב היהודים</span></strong></th>
<th><strong><span dir="rtl">מספר משוער של יהודים בא"י
באלפים</span></strong></th>
</tr>
</thead>
<tbody>
<tr>
<td><span dir="rtl">70–135</span></td>
<td><span dir="rtl">רומא הפגאנית</span></td>
<td><span dir="rtl">תקופת יבנה, ומרד בר כוכבא</span></td>
<td><p><span dir="rtl">975</span></p>
<p><span dir="rtl">300</span></p></td>
</tr>
<tr>
<td><span dir="rtl">135 – 324</span></td>
<td><span dir="rtl">רומא הפגאנית</span></td>
<td><span dir="rtl">המרכז היהודי בגליל</span></td>
<td><span dir="rtl">175</span></td>
</tr>
<tr>
<td><span dir="rtl">324 – 638</span></td>
<td><span dir="rtl">ביזנץ, נצרות.</span></td>
<td><span dir="rtl">נחיתות מול הנוצרים</span></td>
<td><span dir="rtl">175</span></td>
</tr>
<tr>
<td><span dir="rtl">638 – 1099</span></td>
<td><p><span dir="rtl">האסלאם, אומיה ועבאס</span></p>
<p><span dir="rtl">מסע הצלב הראשון</span></p></td>
<td><span dir="rtl">שגשוג במגבלות</span></td>
<td><p><span dir="rtl">200</span></p>
<p><span dir="rtl">10</span></p></td>
</tr>
<tr>
<td><span dir="rtl">1099 – 1291</span></td>
<td><span dir="rtl">צלבנים</span></td>
<td><span dir="rtl">שפל קשה, עם התאוששות קטנה</span></td>
<td><p><span dir="rtl">10</span></p>
<p><span dir="rtl">2</span></p></td>
</tr>
<tr>
<td><span dir="rtl">1250 – 1517</span></td>
<td><span dir="rtl">האסלאם, הממלוכים. תקיפות מונגוליות
בתחילה.</span></td>
<td><p><span dir="rtl">חיים במגבלות.</span></p>
<p><span dir="rtl">חוסר ביטחון ברוב התקופה.</span></p></td>
<td><p><span dir="rtl">2</span></p>
<p><span dir="rtl">5</span></p></td>
</tr>
<tr>
<td><span dir="rtl">1517 – 1917</span></td>
<td><p><span dir="rtl">האסלאם העות'מני</span></p>
<p><span dir="rtl">העליות הדתיות</span></p>
<p><span dir="rtl">העליות הראשונות</span></p></td>
<td><span dir="rtl">התפתחות איטית.</span></td>
<td><p><span dir="rtl">5</span></p>
<p><span dir="rtl">25 (1880)</span></p>
<p><span dir="rtl">56</span></p></td>
</tr>
<tr>
<td><span dir="rtl">2010</span></td>
<td><span dir="rtl">ישראל</span></td>
<td><span dir="rtl">?</span></td>
<td><span dir="rtl">5800</span></td>
</tr>
</tbody>
</table>

[http://www.odyeda.com/demography<span dir="rtl">/</span>](http://www.odyeda.com/demography/)

<span dir="rtl">גם אם המספרים הללו אינם מדויקים, הם משקפים בהחלט את
דעיכת היישוב היהודי בארץ ישראל, ואת התאוששותו.</span>

<span dir="rtl">שני משתנים השפיעו על מספר היהודים בארץ:</span>

<span dir="rtl">בתחילה, היחס ליהודים מצד השליט, בעיקר דיכוי המרידות על
ידי הרומאים הפגאנים, ודיכוי על ידי הנצרות של הרומאים הביזנטים. אחר כך
כמה מאות שנים של אסלאם, ברוב הזמן מרידות של מקומיים ומצב ביטחון מעורער,
ומשנת 1099 מסעי הצלב.</span>

<span dir="rtl">לאחר מסעי הצלב, לא רואים התאוששות, גם אם היחס ליהודים לא
טוב, הוא לא גרוע מזה של הביזנטים, והסיבה לחוסר התאוששות הישוב היהודי היא
מצבה הכללי של ארץ ישראל. חורבן ערי החוף על ידי הממלוכים, חוסר ביטחון
כללי בגלל שלטון מרכזי חלש, ירידת המעמד המסחרי של המזרח התיכון בגלל פיתוח
דרכי הים למזרח ועוד.</span>

<span dir="rtl">רק בסוף התקופה העות'מנית, יש התייצבות מסוימת במצב שמביאה
לעליות הדתיות הראשונות במאה ה-18 וה -19, שיישבו את ארבעה הערים הקדושות,
ואף הביאו לרוב יהודי בירושלים, ובמאה התשע עשרה גם ליציאה מחוץ
לחומות.</span>

<span dir="rtl">מקום וזמן מיוחדים היו המאה השש עשרה בצפת. ניתן לומר "תור
הזהב" של צפת. ב 1550 בערך היו כ 5000 יהודים בצפת, יותר ממחצית יהודי ארץ
ישראל.</span>

<span dir="rtl">הגיעו אליה רבים ממגורשי ספרד, שפיתחו בה את תעשיית הצמר,
מטוויה ואריגה ועד צביעה. גם מלאכות אחרות פרחו בה, ויחד עם המצב הכלכלי
הטוב, התפתחה בה גם ההלכה וגם הקבלה. כל זה לתקופה של פחות ממאה
שנים.</span>

<span dir="rtl">כמובן, שרק העליות הציוניות מחזירות את יהדות ארץ ישראל
כולה ליכולת קיום עצמאית מבחינה כלכלית, ואחר כך חברתית ומדינית.</span>

<span dir="rtl">מבלי להיכנס לפרטים, גם בימי הבית השני, יהודי א"י היוו
כמחצית או קצת יותר מיהודי העולם. מהמאה השניה (מרד בר כוכבא) ועד מסעי
הצלב, הם מהווים עד רבע מיהודי העולם. הגלות האמיתית המלאה, א"י ללא
יהודים, מתחילה אחרי מסעי הצלב.</span>

<span dir="rtl">צריך לציין עוד, שירידה מספרית במספר היהודים לא באה רק
מירידה מהארץ, אלא גם מהמרות דת לנצרות ולאסלאם. היו תקופות של לחצים כבדים
להמרות דת.</span>

<span dir="rtl">אנחנו נתרכז ביהדות יותר מאשר ביהודים. כלומר, ביצירה
היהודית בארץ ישראל.</span>

<span dir="rtl"><u>היצירה היהודית בארץ ישראל בין חורבן הבית השני לתחילת
הציונות.</u></span>

- <span dir="rtl"><u>ההלכה</u>: משנה, תוספתא, תלמוד ירושלמי, מדרשי
  הלכה.</span>

- <span dir="rtl"><u>האגדה</u>: מדרשי אגדה.</span>

- <span dir="rtl"><u>הפיוט</u>: אלעזר הקליר, ייני.</span>

- <span dir="rtl"><u>תורת הסוד הקדומה</u> (ספרות ההיכלות)</span>

- <span dir="rtl"><u>היצירה הקראית</u>.  
  1100</span>

- <span dir="rtl"><u>השולחן ערוך</u></span>

- <span dir="rtl"><u>תורת הסוד המאוחרת</u> (קבלת האר"י )</span>

<span dir="rtl"><u>הלכה</u></span>

<span dir="rtl"><u>משנה</u></span>

<span dir="rtl">אוסף הלכות, מתקופת התנאים, שסודרו על ידי רבי יהודה נשיא
(תלמיד תלמידיו של ר' עקיבא), בערך בשנת 200 לספירה בציפורי, בתקופה
הרומית.</span>

<span dir="rtl">המשנה מחולקת לשישה סדרים, וכל סדר למספר מסכתות. להוציא
מסכת אחת, מסכת אבות, המורכבת מדברי חוכמה בשם אומרם, כל המסכתות עוסקות
בהלכות, כלומר במצוות, אך מביאות דעות שונות, בדרך כלל עם פסיקות של
הרוב.</span>

<span dir="rtl">למשל:</span>

<u><span dir="rtl">משנה מסכת שבת פרק ג</span></u>

<span dir="rtl">(ג) אֵין נוֹתְנִין בֵּיצָה בְּצַד הַמֵּחַם \[בשבת\] בִּשְׁבִיל שֶׁתִּתְגַּלְגֵּל. וְלֹא
יַפְקִיעֶנָּה בְסוּדָרִין. וְרַבִּי יוֹסֵי מַתִּיר. וְלֹא יַטְמִינֶנָּה בְחוֹל וּבַאֲבַק דְּרָכִים בִּשְׁבִיל
שֶׁתִּצָּלֶה:</span>

<span dir="rtl"><u>תוספתא</u></span>

<span dir="rtl">התוספתא היא הרחבה של המשנה, הכוללת הלכות שלא נכללו בה
(ברייתות), דיונים נוספים, סיפורי מעשים ועוד. בנויה באותה חלוקה כמו
המשנה. "נחתמה", כנראה, בדור שאחרי המשנה, לפי המסורת, על ידי ר' חייא
(הגדול) תלמידו של רבי יהודה נשיא.</span>

<span dir="rtl">קטע מהתוספתא:</span>

<u><span dir="rtl">תוספתא מסכת סוכה פרק ב</span></u>

<span dir="rtl">(א) שלוחי מצוה פטורין מן הסוכה, אע"פ שאמרו אין שבחו של
אדם להניח את ביתו ברגל. מעשה ברבי אלעי שהלך אצל ר"א ללוד. אמר לו: מה זה
אלעי, אי אתה משובתי הרגל? לא אמרו אין שבחו של אדם להניח ביתו ברגל, משום
שנאמר (דברים טז) ושמחת בחגך?</span>

<span dir="rtl"><u>תלמוד ירושלמי</u></span>

<span dir="rtl">התלמוד הירושלמי מפרש את המשנה (שהתיישנה כבר) על ידי
דברים של אמוראים ארצישראלים וגם בבליים. לא ידוע עליו הרבה, והוא אפילו לא
נשמר כולו. נותר ממנו כתב יד אחד בלבד, והוא אינו כולל את סדר "קודשים",
ולא ידוע אם הסדר הזה נכתב. הוא נערך בטבריה אי שם בין המאה השלישית
לרביעית, בתקופה הביזנטית שלא הייתה קלה לישראל. כתוב בארמית גלילית,
ועברית. היהדות הרבנית בכל הדורות העדיפה את התלמוד הבבלי, וזו הסיבה
שהירושלמי לא נשמר כמוהו.  
בתלמוד יש דיונים על הלכות המשנה, ברייתות נוספות, סיפורי מעשה
ואגדות.</span>

<span dir="rtl">דוגמאות:</span>

<u><span dir="rtl">ירושלמי ראש השנה פרק ג הלכה ג</span></u>

<span dir="rtl">משנה: שופר של ר"ה של יעל פשוט, ופיו מצופה זהב, ושתי
חצוצרות מן הצדדין. שופר מאריך וחצוצרות מקצרות, שמִצְוַת היום בשופר:‏</span>

<span dir="rtl">גמרא: א"ר יונה, כדי שיפשטו לבם בתשובה. פיו מצופה זהב.
ציפהו זהב מבפנים פסול, מבחוץ כשר. ציפהו מקום הנחת פיו, או שהיה קולו עבה
מחמת הציפוי, פסול. א"ר יוסה, הדא אמרה פשוטה, ששמע מקצתה מן המתעסק, לא
יצא. והיי דא אמרה תקע בראשונה ומשך בשנייה בשתים, אין בידו אלא אחת. ר'
אבא בר זמינא בשם ר' זעירה אפילו אחת אין בידו.</span>

<span dir="rtl">ואמנם גם לשון התלמוד צריכה באור אחרי מספר
דורות...</span>

<u><span dir="rtl">ירושלמי ברכות פרק ח הלכה ז</span></u>

<span dir="rtl">משנה: מי שאכל ושכח ולא בירך – בית שמאי אומר יחזור למקומו
ויברך. ובית הלל אומרים יברך במקום שנזכר. ועד מתי מברך? עד כדי שיתעכל
המזון שבמעיו:‏</span>

<span dir="rtl">גמרא: רבי יוסטא בר שונם אמר, תרין אמורין, חד אמר טעמון
דבית שמאי וחד אמר טעמון דבית הלל.</span>

<span dir="rtl">מאן דאמר טעמון דבית שמאי - אילו שכח שם כיס אבנים טובות
ומרגליות שמא לא היה חוזר ונוטל כיסו? אף הכא יחזור למקומו ויברך.</span>

<span dir="rtl">מאן דאמר טעמהון דבית הלל - אלין פועל עושה בראש הדקל או
בתוך הבור, שמא מטריחין שיחזור למקומו ויברך? אלא מברך במקום שנזכר. אף הכא
מברך במקום שנזכר.</span>

<span dir="rtl">עד מתי הוא מברך? רבי חייא בשם שמואל - עד שיתעכל המזון
במעיו. וחכמים אומרים כל זמן שהוא צמא מחמת אותו סעודה. רבי יוחנן אמר עד
שירעב:‏</span>

<span dir="rtl"><u>מדרשי הלכה</u></span>

<span dir="rtl">אי הבהירות ביחס למדרשי ההלכה גדולה למדי (זמן ומקום).
נזכיר את הידועים ביותר:  
מֵכילְתא לספר שמות</span>

<span dir="rtl">סַפְרָא לספר ויקרא</span>

<span dir="rtl">סִפְרי לספר במדבר</span>

<span dir="rtl">סִפְרי לספר דברים.</span>

<span dir="rtl">במדרשים יש פרשנות הלכתית של פסוקי התורה, אבל גם הרבה
אגדות, והמאפיין אותם שהם מדרשים תנאיים (מהמאות הראשונות לספירה). מקובל
שנערכו באמצע המאה השלישית. התלמודים לפעמים מצטטים קטעים מהם (בכלל יש
כפילויות רבות בספרות הזאת, אין זכויות יוצרים).</span>

<span dir="rtl">דוגמאות:</span>

<u><span dir="rtl">מכילתא פרשת ויסע פרשה ב</span></u>

<span dir="rtl">"ויצא העם ולקטו". שלא יהיו יוצאין לחצרות ומלקטין אלא
יוצאין למדברות ומלקטין</span>:

<span dir="rtl">"דבר יום ביומו". רבי יהושע אומר, כדי שילקוט אדם מהיום
למחר, כעין מערב שבת לערב שבת. רבי אליעזר המודעי אומר, כדי שלא ילקט אדם
מהיום למחר כעין מערב שבת לערב שבת. "דבר יום ביומו" – מי שברא יום ברא
פרנסתו. מכאן היה רבי אלעזר המודעי אומר כל מי שיש לו מה יאכל היום, ואומר
מה אוכל למחר, הרי זה מחוסר אמנה. שנאמר "למען אנסנו הילך בתורתי אם
לא".</span>

<span dir="rtl">רבי יהושע אומר, שונה אדם שתי הלכות בשחרית ושתים בערבית
ועוסק במלאכתו כל יום, מעלין עליו כאלו קיים כל התורה כולה. מכאן היה רבי
שמעון בן יוחאי אומר לא נתנה תורה לדרוש אלא לאוכלי המן. הא כיצד? היה יושב
ודורש, ולא היה יודע מהיכן אוכל ושותה, ומהיכן היה לובש ומכסה. לא נתנה
תורה לדרוש אלא לאוכלי המן, ושניים להם אוכלי תרומה...</span>

<u><span dir="rtl">ספרי פרשת פינחס פיסקא טז</span></u>

<span dir="rtl">"וביום הראשון מקרא קודש יהיה לכם". ארעו במאכל ובמשת'
ובכסות נקיה</span>:

<span dir="rtl">כל מלאכת עבודה לא תעשו. מגיד שאסור בעשיית מלאכה. ומנין
להתיר בו אוכל נפשות? נאמר כאן מקרא קודש ונאמר להלן (שמות יב) מקרא קודש.
האמור להלן להתיר בו אוכל נפש, אף מקרא קודש האמור כאן להתיר בו אוכל
נפש:</span>

<span dir="rtl"><u>אגדה</u></span>

<span dir="rtl"><u>מדרשי אגדה</u></span>

<span dir="rtl">ספרות עשירה של מדרשי אגדה נכתבה במשך הדורות.</span>

<span dir="rtl">כרגיל בספרות זו, לא מצויין הכותב או העורך, הזמן
והמקום.</span>

<span dir="rtl">אולם חוקרים מזהים את התקופה ואת המקום לפי השפה, ולפי
האירועים הנרמזים. למשל, קל בדרך כלל להבחין אם השליט הוא רומי, ביזנטי, או
מוסלמי.</span>

<span dir="rtl">מתוך מדרשי האגדה אלה שללא ספק נכתבו בארץ ישראל באלף
הראשון נציין את:</span>

<span dir="rtl">בראשית רבה, ויקרא רבה, מדרש תנחומא, פסיקתא דרב כהנא.
ויש, כמובן עוד.</span>

<span dir="rtl">דוגמאות מבראשית רבה:</span>

<u><span dir="rtl">מדרש רבה בראשית – פרשה יז פסקה ז</span>
<span dir="rtl">(בריאת האשה מצלע האדם)</span></u>

<span dir="rtl">(ז) מטרונה אחת שאלה את רבי יוסי, אמרה לו: למה בגניבה?
אמר לה: משל, אם הפקיד אדם לידך אונקיא של כסף בחשאי, וחזרת ליה ליטרא של
זהב בפרהסיא זו גניבה?</span>

<span dir="rtl">\[כלומר, הרדים אותו כדי לקחת צלע אחת אבל נתן לו אישה
תמורתה...\]</span>

<span dir="rtl">אמרה לו: למה במטמוניות \[בהפתעה\]? ואמר לה:\[כנראה מסביר
את כפל בריאת האישה בפרק א' ובפרק ב' בבראשית\]. בתחלה בראה לו, וראה אותה
מלאה רירין ודם, הפליגה ממנו. חזר ובראה לו פעם ב'. אמרה לו \[הסכימה
איתו\], מוספת אני על דבריך. אמורה הייתי להנשא לאחי אמי ועל ידי שגדלתי
עמו בבית התכערתי בעיניו, והלך ונשא לו אשה אחרת ואינה נאה כמוני
...</span>

<u><span dir="rtl">מדרש רבה בראשית – פרשה כח פסקה ו</span>
<span dir="rtl">(המבול שהחריב את העולם כולו, אך רק האדם חטא)</span></u>

<span dir="rtl">(ו) רבי יודן ורבי פנחס. ר"י אמר: משל למלך שמסר את בנו
לפדגוג, והוציאו לתרבות רעה. כעס המלך על בנו והרגו. אמר המלך, כלום הוציא
את בני לתרבות רעה? אלא זה בני אבד הוא, וזה קיים. לפיכך "מאדם עד בהמה עד
רמש ועד עוף השמים".</span>

<span dir="rtl">\[כלומר העולם חינך את האדם לחטוא, ולכן כל העולם
ייענש\]</span>

<span dir="rtl">רבי פנחס אמר: משל למלך שהיה משיא את בנו. ועשה לו חופה.
סיידה וכיירה וציירה. כעס המלך על בנו והרגו. מה עשה? נכנס לתוך החופה,
התחיל לשבר את הקנקנים, ומפקיע בחיצאות, ומקרע בכיליות. אמר המלך: כלום
עשיתי זו אלא בשביל בני. בני אבד וזו קיימת? לפיכך "מאדם ועד בהמה ועד עוף
השמים".</span>

<span dir="rtl">\[הכל נברא בשביל האדם, אם על האדם נגזרה השמדה אין צורך
בכל\]</span>

<span dir="rtl"><u>פיוט</u></span>

<span dir="rtl">חלק מהחכמים גם בבבל, גם בצפון אפריקה ובאשכנז, היו גם
פייטנים. אך יש פייטנים שזה היה עיסוקם המרכזי, או כך, לפחות, הם
זכורים.</span>

<span dir="rtl">שני פייטנים ראשונים הידועים לנו חיו בארץ ישראל בתקופה
הביזנטית. יָינָי ואלעזר הקליר. כל אחד מהם כתב מאות פיוטים. פיוטיהם היו
"שירה דתית" וכמה מהם נכנסו לסידור, למחזור, להגדה של פסח.</span>

<span dir="rtl">יניי (ינאי בכתיב הישראלי) הוא הקדום ביניהם, ופיוטיו כמעט
נשכחו, פרט לשניים שנכנסו למחזור האשכנזי ולהגדה של פסח. פיוטים רבים אחרים
שלו נמצאו בגניזה הקאהירית. לא כולם ניתנים לקריאה.</span>

<span dir="rtl">קטע מתוך "ליל שימורים" בהגדה, הבית האחרון ידוע גם לנו,
החילוניים...:</span>

<img src="media/image1.gif"
style="width:3.10333in;height:3.57602in"
alt="תמונה שמכילה טקסט, קבלה התיאור נוצר באופן אוטומטי" />

<span dir="rtl">רבי אלעזר הקליר שחי כנראה בסוף התקופה הביזנטית ואולי
בזמן הכיבוש הערבי, כבר משתמש בחריזה משוכללת, ואפילו בדברי חידות, סגנון
שהיכרנו מאוחר הרבה יותר בספרד \[אבל, אברהם אבן עזרא מבקר את דרכו
הספרותית של הקליר...\]:</span>

<span dir="rtl">בית ראשון מפיוט לפרשת "זכור":</span>

<span dir="rtl">אָץ קוֹצֵץ בֶּן קוֹצֵץ / קְצוּצַי לְקַצֵּץ</span>  
<span dir="rtl">בְּדִבּוּר מְפוֹצֵץ / רְצוּצַי לְרַצֵּץ</span>  
<span dir="rtl">לֵץ בְּבוֹא לְלוֹצֵץ / פֻּלַּץ וְנִתְלוֹצֵץ</span>  
<span dir="rtl">כְּעָץ מְחַצְּצִים לְחַצֵּץ / כְּנֵץ עַל צִפּוֹר לְנַצֵּץ</span>

<span dir="rtl">ופירושם: אץ - מיהר; קוצץ בן קוצץ - המן העמלקי, (על
פי [ירושלמי](https://he.wikipedia.org/wiki/%D7%AA%D7%9C%D7%9E%D7%95%D7%93_%D7%99%D7%A8%D7%95%D7%A9%D7%9C%D7%9E%D7%99)</span> [<span dir="rtl">יבמות</span>](https://he.wikipedia.org/wiki/%D7%9E%D7%A1%D7%9B%D7%AA_%D7%99%D7%91%D7%9E%D7%95%D7%AA) <span dir="rtl">יג
עמוד ב); קצוצי - עם ישראל
ה[נימולים](https://he.wikipedia.org/wiki/%D7%91%D7%A8%D7%99%D7%AA_%D7%9E%D7%99%D7%9C%D7%94)</span>;
<span dir="rtl">לקצץ - להשמיד; בדיבור מפוצץ - בצו שהופץ; רצוצי לרצץ -
להרוג את עם ישראל; לץ בבוא ללוצץ - כשבא הרשע לעשות מעשי רשע; פולץ - אחזה
אותו פלצות; ונתלוצץ - נעשו לו מעשי רשע; כעץ - כאשר יעץ; מחצצים - עם
ישראל (על פי [ספר
שופטים](https://he.wikipedia.org/wiki/%D7%A1%D7%A4%D7%A8_%D7%A9%D7%95%D7%A4%D7%98%D7%99%D7%9D)</span> <span dir="rtl">ה',
י"א); לחצץ - להרוג, מלשון "חץ"; כנץ על ציפור לנצץ - כמו שנץ תוקף
ציפור</span>.

<span dir="rtl">(מהויקיפדיה)</span>

<span dir="rtl">וכנגד זה פיוט לתשעה באב.</span>

<span dir="rtl">איכה צאן ההריגה מרבציהן נפוצות // פניהם קיבצו פארור
והתגוללו בבצות // ולעין כל רואיהם מתנכרות בחוצות // חשך משחור תארם לא
נכרו בחוצות // ...וילדים מוצאים ערומים רעבים יחפים // שואלים לחם ואיה
ובצמא מתעלפים // מתחננים לשוביהם מול אכזרים חנפים // ועודם פת אין להם
ורחמי יוצרם שואפים // עוללים העטופים ברעב בראש כל חוצות // דרך אלוה קשתו
ויבצע כל אלה // ואין נעתר לקול מעתיר יום החל ויכלה // ובנים נטו עורפם
ביד עורפם כמו טלה // ורחובות עיר קודש בדמי חסידיו מילא // ופגרי נער וזקן
ישבו לארץ חוצות...</span>

<span dir="rtl"><u>תורת הסוד הקדומה</u></span>

<span dir="rtl">המיסטיקה הקדומה נקראת לא פעם "ספרות ההיכלות
והמרכבה".</span>

<span dir="rtl">בין הספרים שנותרו בימינו:</span>

<span dir="rtl">היכלות זותרטי, היכלות רבתי, חנוך א' (האתיופי), חנוך ב'
(הסלבי), חנוך ג', ועוד.</span>

<span dir="rtl"><u>קטע מחנוך ג':</u></span>

<span dir="rtl">באותה שעה נכנסתי להיכל שביעי, והדריכני למחנה שכינה,
והציגני לפני כסא הכבוד להסתכל במרכבה. וכיון שראוני שרי המרכבה ושרפי
להבה, נתנו עיניהם בי. מיד נרתעתי ונזדעזעתי ונפלתי מעומדי ונרדמתי מפני
זוהר דמות עיניהם וזיו מראה פניהם. עד שגער בהם הב'ה ואמר להם: משרתי שרפיי
כרוביי ואופניי. כסו עיניכם מלפני ישמעאל בני אהובי חביבי וכבודי שלא ירתע
ושלא יזדעזע. מיד בא מטטרון שר הפנים והחזיר לי את נשמתי והציגני על רגלי.
ועדיין לא היה בי כח לומר שירה לפני כסא כבודו של מלך הכבוד אדיר דיבור
שערי שירה שערי קדושה שערי נעימה. והאיר את עיני ואת לבי באמרי תהלה ושבח
ורנה ותודה וזמרה פאר ונאוה הִלול עז......</span>

<span dir="rtl"><u>היצירה הקראית בארץ ישראל.</u></span>

<span dir="rtl">תקופת הזוהר של הקראות בא"י ואולי בכלל, הייתה במאות
העשירית והאחת עשרה.</span>

<span dir="rtl">רבים מהם התרכזו בירושלים, כינו את עצמם "אבלי ציון", ואף
קראו לכלל מאמיניהם להתרכז בארץ הקודש ("הציונות" הראשונה...). יש חוקרים
שחושבים שגם בין בעלי המַסורה הטבריאנים היו קראים. בתקופה זו חלק ניכר מעם
ישראל היה קראי. המגדילים בין החוקרים משערים שעד 40%, אבל קשה
לדעת.</span>

<span dir="rtl">בין חכמי הקראים בארץ ישראל:</span>

<span dir="rtl">דניאל בן משה אלקומיסי, סלמון בן ירוחם, סהל בן מצליח
הכהן, יפת בן עלי הלוי, ישועה בן יהודה, אהרון בן אשר.</span>

<span dir="rtl">ביניהם מדקדקים, פרשני מקרא ופילוסופים.</span>

<span dir="rtl">השמות לא מוכרים, כמובן, מפני שהיהדות "הרשמית" שהיא
רבנית, כמובן, לא מכירה בחכמים אלה. בכלל, הקראים נחשבים יהודים, אבל כת
שאסורה בחיתון, לפחות עד לאחרונה.</span>

<span dir="rtl"><u>קטע מאגרת של סהל בן מצליח הכהן (נולד ב910), שבו
מודגשת הבכורה של "בני המקרא" על הרבנים, ואמנם הקראים היו אז רוב
בירושלים, ואולי בא"י.</u></span>

<span dir="rtl">אחינו ישראל! בבקשה מכם, תנו יד לה' ובואו למקדשו אשר
הקדיש לעולם... היקבצו לעיר הקודש וקבצו את אחיכם! ... אחינו! עד אנה אתם
מתרפים ומואסים בארץ אלוהים, ונחלת צבי צבאות גויים ביד אויבים... ועתה
אחינו! שובו לארץ אבותיכם, והיעזרו עם אחיכם נגד אולם ההיכל, ככתוב: "שובי
בתולת ישראל שובי אל עריך אלה"... ודעו, אחינו, כי ירושלים בזמן הזה מנוס
לכל בורח, ומנוחה לכל אבל, ומרגוע לכל עני ודל, ובתוכה עבדי ה' הנקבצים
אליה אחד מעיר ושנים ממשפחה. ובתוכה נשים מקוננות וסופדות בלשון הקודש
ובלשון פרס ובלשון ישמעאל, ומלמדות לבנותיהן נהי ואשה רעותה קינה, ואומרות:
"איכה ישבה בדד"... ובחודש תמוז ואב יגדל המספד בירושלים... האלוהים יטהר
אותה... ויכוננה עד עולם סלה... בחיינו ובחייכם ובחיי כל ישראל אמן</span>.

<span dir="rtl">....</span>

<span dir="rtl">ואם יאמר אדם 'הנה אחינו **תלמידי הרבנים** בהר הקודש,
וברמלה, רחוקים מן המעשים האלה', חייב אתה לדעת באמת, כי **הם כדרכי תלמידי
התורה וכמעשי בני המקרא עשו ומהם למדו** \[כלומר, אנחנו הקראים משפיעים על
הרבניים\]. ויש מהם שלא יאכלו בשר צאן ובקר בירושלים \[כמנהגנו, אבלי
ציון\]... ולא יגעו אל המתים ולא יטמאו בכל הטומאות. וכל זה מלימוד יראי ה'
\[אנחנו כמובן\] ותוכחותם ואזהרותיהם, ולא זה בלבד כי אם לא יקחו בת אח ולא
בת אחות ולא בת אשת האב \[לאישה\] וינזרו מכל העריות האסורות אשר אסרום
חכמי בני מקרא יצ"ו... \[הבדלים באסורי חיתון בין הקראים והרבנים הם גם
הגורם לאיסור חיתון ביניהם\] והם עושים בעזרת שדי את המועדים שני ימים, יום
אחד בראית הירח ויום אחד כאשר היו עושים לפנים, ועם כל זה הם חוקרים
ודורשים. ויש מהם שהאיר השם עיניהם והניחו חשבון העיבור</span>.
<span dir="rtl">\[הקראים, בתקופה זו, לא הכירו בלוח המחושב\]</span>

<span dir="rtl">עד כאן היצירה הרוחנית של יהודי ארץ ישראל באלף הראשון (או
עד 1100).</span>

<span dir="rtl">כאמור, באלף השני לא קיימת כמעט יהדות בארץ ישראל, מלבד
קהילות קטנות וישיבות קטנות בערי הקודש, המתפרנסות מתרומות מהתפוצות, וגם
אם הייתה יצירה פרשנית בתקופות מסוימות, חשיבותה הייתה קטנה.</span>

<span dir="rtl"><u>כל זה להוציא את תור הזהב של יהודי צפת.</u></span>

<span dir="rtl">אחרי הכיבוש העות'מני, ב 1517, ולתקופה של שני דורות (פחות
ממאה שנה), פרחה צפת.</span>

<span dir="rtl">הזכרנו את הסיבות הכלכליות לפריחתה.</span>

<span dir="rtl">בין החכמים שפעלו בה נזכיר את:</span>

<span dir="rtl">יעקב בירב, יוסף קארו, האר"י הקדוש, רמ"ק (ר' משה
קורדוביירו), ר' משה אלשייך, ר' שלמה אלקבץ....</span>

<span dir="rtl">בהלכה, יוסף קארו הוא הידוע מכולם. ספרו "שולחן ערוך"
היווה במשך שנים רבות, ובמידה רבה עד היום, בסיס הלכתי לשומרי מצוות. הספר
מבוסס בעיקר, אך לא רק, על פסיקות של הרי"פ (ר' יצחק אלפסי), הרמב"ם,
והרא"ש (רבנו אשר). האשכנזים קיבלו אותו עם תוספות והשגות של הרמ"א (ר' משה
אישרליס).</span>

<span dir="rtl">דוגמה מתוך "שולחן ערוך" העוסקת בהנחת תפילין (נשים לב
שאין שום הסבר, אלא הוראה בלבד, אך בסוגרים יש אסמכתא):</span>

<u><span dir="rtl">שו"ע או"ח סימן כו</span></u>

<span dir="rtl">סימן כו - דין מי שאין לו אלא תפלה אחת</span>:
<span dir="rtl">\[רק אחד משני התפילין\]</span>

<span dir="rtl">(א) אם אין לו אלא תפלה אחת, מניח אותה שיש לו ומברך עליה,
שכל אחת מצוה בפני עצמה. והוא הדין אם יש לו שתיהם, ויש לו שום אונס, שאינו
יכול להניח אלא אחת, מניח אותה שיכול</span>:

<span dir="rtl">(ב) אם אינו מניח אלא של ראש לבד, מברך עליה על מצות
תפילין לבד: הגה - ולדידן דנוהגים לברך בכל יום שתי ברכות, מברך על של ראש
לבד שתי ברכות, ואם מניח של יד לבד מברך להניח לבד (טור):</span>

<span dir="rtl">גם אם לא הכל מובן, מובנת רוח הדברים של הגישה הרבנית.
פירוט דקדקני של המצווה ללא שום מקום לשיקול דעת אישי, עד כדי ניסיון לכסות
כל מקרה מוזר...</span>

<span dir="rtl">בתורת הסוד, הפליא לעשות האר"י הקדוש (ר' יצחק לוריא),
שיצר תמונת עולם מיסטית חדשה, עם תפקיד האדם בתוכה, על בסיס קבלת הזוהר.
הוא נפטר בגיל 38, במגפה, בשנת 1572, והספיק לחיות שנתיים בלבד בצפת. מי
שהפיץ את תורתו (או יצרה?) הוא, בעיקר, ר' חיים ויטאל. קטע קצר מקבלת האר"י
יהיה תמיד לא מובן, בגלל המורכבות של השיטה, לכן רק נעיר:</span>

<span dir="rtl">המיוחד בתורת האר"י, שהוא רואה את קלקול העולם כבר
**בתהליך הבריאה, ולא בחטאי האדם.** תפקיד האדם לתקן את עולם
האלוהות.</span>

<span dir="rtl">פטור בלא כלום אי אפשר, לכן אביא קטע קטן ממאמר על תורת
האר"י, מאת מ. אונגרפלד, "חמישה יסודות בשיטתו של האר"י הקדוש":</span>

<https://www.daat.ac.il/daat/kitveyet/shana/hamisha-4.htm>

"<span dir="rtl">שבירת הכלים" - שפע האור, שהיה שופע מ"האין סוף" \[האל
עצמו\] דרך צינורות ההשפעה, עבר את כל הספירות עד המרכז. ואולם רק שלוש
הספירות הראשונות יכלו להכיל את האור החזק, השופע מן ה"אין סוף". אולם
הספירות האחרונות לא יכלו לקבל את רוב השפע ונשברו. על ידי שבירת הכלים
נתפזרו ניצוצות הקדושה בקליפות, ונתערבבו הרע והטוב, ועל כן אין לנו מאז
בעולמנו טוב בלי רע ורע בלי טוב. ותפקיד האדם הוא בחייו ללקט את ניצוצות
הקדושה שברע שבעולם, ולהעלותם למדרגתם. ותיקון הפגמים האלה בספירות והעלאת
ניצוצי הקדושה מתוך הקליפות, אנו עושים על ידי קיום המצוות וחיי טהרה
ומידות טובות, וצער וחרטה על החטאים ושיבה בתשובה שלימה</span>.

<span dir="rtl">בקבלת האר"י, יש משהו מעודד מבחינה פסיכולוגית, ואין פלא
שהחסידות אימצה אותה. הגישה המקובלת על היהדות מאז ומעולם, ועוד יותר על
הנצרות, שיצר לב האדם רע מיסודו, ו"מפני חטאינו גלינו מארצנו", וכד', וכך
מעמיסה על הנפש את רגשי האשמה.</span>

<span dir="rtl">קבלת האר"י מרחיקה את עובדת הרוע מתחושת האשמה, ומייצרת
במקום רגשי אשמה תחושה של שליחות. איננו חוטאים בהכרח, אבל יש בידינו הכוח
לתקן עולם.</span>

<span dir="rtl">סיימנו את היצירה של יהודי ארץ ישראל באלפיים שנה במשהו
אופטימי של האר"י.</span>

<span dir="rtl">ואולי התפיסה הציונית לא הייתה רחוקה פילוסופית מקבלת
האר"י, אלא רק מעשית יותר... וגם אם לא תיקנה את יחסי הכתר עם השכינה
\[הזיווגים בעולמות העליונים\], הצליחה תוך מאה ועשרים שנה להביא לארץ
ישראל שוב מחצית מיהודי העולם.</span>

<span dir="rtl">והיום, ממש כמו בשעת חורבן הבית השני, גורלנו על בלימה,
ואם מכאן נעלה או ניפול שוב, אפילו אלוהים לא יודע...</span>

<span dir="rtl">אבל כדי להיות הוגנים, צריך להזכיר גם את
השומרונים.</span>

<span dir="rtl">הם רואים עצמם כבני ישראל האמיתיים, חרף העובדה שהיו
בעימות עם היהודים כל ימי הבית השני, והרבנים מעולם לא הכירו בהם.</span>

<span dir="rtl">בנוסף, הם לא גלו מארץ ישראל. אבל הלכו ודעכו, ממאות אלפים
לפחות מאלף היום, בגלל מרידות, טבח, התנצרות, התאסלמות...</span>

<span dir="rtl">השומרונים מכירים רק בתורה (חמישה חומשי תורה), בגירסה
שונה בפרטים רבים מגירסת המסורה המקובלת אצלנו, והיא כתובה אצלם בכתב העברי
העתיק.</span>

<span dir="rtl">אלפי כתבי יד שלהם "מסתובבים בעולם" וראויים למחקר.</span>

<span dir="rtl">לא נרחיב כאן, הם ראויים לסיפור נפרד.</span>
