<span dir="rtl"><u>תפוצות ישראל – יהודי בוכרה</u></span>

<img src="media/image1.png" style="width:5.875in;height:5in"
alt="תולדות אוזבקיסטן העצמאית | גילי חסקין – מדריך טיולים" />

<span dir="rtl">בוכרה היא עיר שנמצאת היום באוזבקיסטן, מרכז אסיה, בין הים
הכספי ובין סין, היא לא מסומנת במפה זו, אך היא קרובה מאוד לסמרקנד.</span>

<span dir="rtl">כבר בתחילת המאה השמינית נכבש האזור על ידי המוסלמים
(חליפות בית אומיה), ומאז תושביו הם מוסלמים.</span>

<img src="media/image2.png" style="width:7.16528in;height:3.37365in"
alt="תמונה שמכילה מפה התיאור נוצר באופן אוטומטי" />

<span dir="rtl">במפה למעלה רואים את סמרקנד, בקצה האימפריה
המוסלמית.</span>

<span dir="rtl">בערך ב 1200 נכבש כל האזור על ג'ינג'יס ח'אן, ומוקמת
האימפריה הענקית של המונגולים.</span>

<span dir="rtl">אימפריה זו הייתה מאורגנת היטב, שוויונית, וסובלנית. לכן,
ממשיכה הדת המוסלמית להיות דתם של רוב התושבים.</span>

<span dir="rtl">לאחר שהיא מתפרקת, שבטים אוזבקיים מסיביר משתלטים על
האזור.</span>

<span dir="rtl">אבדולה-ח'אן כובש את בוכרה ב 1557, ומקים את אמירות בוכרה
שבשיא גודלה היא נראית כך...</span>

<img src="media/image3.png" style="width:6.30208in;height:3.68042in"
alt="אמירות בוכרה – ויקיפדיה" />

<span dir="rtl">ח'אן – פירושו "שליט" במונגולית (ובתורכית).</span>

<span dir="rtl">אָמיר – פירושו "מפקד" בערבית. אך משמעותו גם מנהיג, והיום
גם נסיך.</span>

<span dir="rtl">האמיר יכול לעמוד בראש "אמירות", שהיא מדינה עצמאית, או
אפילו נתונה לשלטון זר.</span>

<span dir="rtl">ח'ליפה – הוא "אמיר המאמינים", כלומר המנהיג של כל "האומה"
המוסלמית. הוא המחליף של מוחמד, תפקיד שהיה, כמובן, רק בימיו הראשונים של
האסלאם, לפני שהחלה התפוררות האימפריה שכבש מוחמד ויורשיו הראשונים.</span>

<span dir="rtl">אמירות בוכרה מתקיימת קרוב לארבע מאות שנה, תוך מלחמות
רבות. יתרונה הכלכלי הגדול הוא מיקומה על דרך המשי, והערים המפורסמות שעל
דרך המשי הן בוכרה וסמרקנד. באמצע המאה ה-19 היא הופכת למדינת חסות של
רוסיה הצארית.</span>

<img src="media/image4.png" style="width:7.16528in;height:4.45591in"
alt="תמונה שמכילה מפה התיאור נוצר באופן אוטומטי" />

<span dir="rtl">אמירות בוכרה ב 1900, קטנה למדי.</span>

<span dir="rtl">לאחר המהפכה הרוסית, אינה קיימת יותר. היא הופכת לחלק
מברית המועצות, עם ארגון חדש של כל המדינות באזור שהן מעתה "רפובליקות
עממיות" במסגרת ברית המועצות.</span>

<img src="media/image5.jpeg" style="width:7.16528in;height:6.1946in"
alt="תמונה שמכילה אדם, קומה, כחול התיאור נוצר באופן אוטומטי" />

<span dir="rtl">אמיר בוכרה האחרון, מוחמד אלים ח'אן, 1911.</span>

<span dir="rtl">נראה עצוב... והוא יודע למה.</span>

<img src="media/image6.jpeg" style="width:6.66667in;height:6in"
alt="תמונה שמכילה בניין, שמים, חוץ, אבן התיאור נוצר באופן אוטומטי" />

<span dir="rtl">העיר בוכרה עצמה, היא עיר עתיקה מאוד, כנראה מ 500 לפנה"ס,
נכבשה על ידי אלכסנדר מוקדון, הייתה בשליטה פרסית, אבל התפתחה מאוד בתקופה
המוסלמית.</span>

<span dir="rtl">המושג "יהדות בוכרה" אינו מתייחס רק ליהודים שגרו בעיר
בוכרה, אלא באמירות בוכרה, ולמעשה לכל יהודי מרכז אסיה שמצפון לפרס
ואפגניסטן, ומזרחה לים הכספי.</span>

<span dir="rtl">הסיבה לכך היא היסטורית.</span>

<span dir="rtl">עד שנת 1800 בערך, ישבו כמעט כל יהודי מרכז אסיה בעיר
בוכרה. ורק במאה ה-19 הם מתפזרים בערים השונות באזור.</span>

<span dir="rtl">כאן התפתחה גם השפה היהודית של יהודי בוכרה.</span>

<span dir="rtl">נשים לב, שכמו שלמדנו בנושא יהודי הקווקז, וידוע לנו, מן
הסתם, על שפות האידיש והלדינו המפורסמות יותר, שפה ייחודית, או לפחות, ניב
ייחודי, מאפיינים קיבוץ יהודי נבדל.</span>

<span dir="rtl">היהודית הבוכרית, בוכורי</span> BUKHURI<span dir="rtl">,
או יהודית-טג'יקית, היא ניב שמבוסס גם הוא על פרסית. הטג'יקים הם קבוצת
עמים שמוצאם כנראה מאזור אפגניסטן, ושפתם ממוצא אירני. (נזכיר שיהודי
הקווקז דיברו בג'והורי, שנקראה גם טאטית-יהודית).</span>

<span dir="rtl">הטג'יקית היהודית נכתבה באותיות עבריות, אך בתקופה
הסובייטית נאלצו היהודים לכתוב אותה באותיות קיריליות.  
על פי הויקיפדיה באנגלית, ב 1987, היו 85 אלף דוברי השפה הזאת, כאשר 45 אלף
מתוכם בברית המועצות, 32 אלף בישראל והשאר מפוזרים. היום מעריכים את יודעי
השפה הזאת ב 200 אלף, כאשר למעלה מ 100 אלף בישראל, והשאר בארה"ב בעיקר,
ובארצות אחרות. זוהי, כמובן, שפה נכחדת, מפני שבאוזבקיסטן וסביבתה כבר אין
כמעט יהודים, וממילא הולכים ונעלמים דובריה כשפת אם.</span>

<span dir="rtl">נציג את ההיסטוריה של יהודי בוכרה ממכתב תשובה שכתב ר'
חיים בן פנחס הכהן, מבוכרה, אל הרב משה וויליאמס מוינה, שביקש פרטים על
הקהילה.</span>

<span dir="rtl"><u>(מתוך מאמר של אברהם בן-יעקב "יהודי בוכארה בעיני רב
ראשי" פעמים 35, יד בן צבי).</u></span>

<span dir="rtl">1888</span>

<span dir="rtl">בס״ד מעי״ת בוכארא יע״א לעיה״ב</span>

<span dir="rtl">אדון יקר!</span>

<span dir="rtl">מכתביך הראשון והשני הגיעוני במועדם ואשר החשיתי עד פה
להשיב תשובתך הרמה, לא משכחה והתרשלות, אך מטעם הכמוס לא נתנו להשיב
ולהכתב. ומה גם כי עיתותי אינם מסורים בידי, והנני נרצע לצרכי צבור העמוסה
עלי בסייעתא דשמיא מעיר תהילה בוכארא יכוננה עליון אמן, לעיר הבירה, שלא
יתנוני השב רוחי, ואף כי רבים המה מחסורינו בצרכי צבור הנחוצים לנו למאד,
ואי סדרים השוררת בקרבו, תקצר היריעה מהכיל ולא אוכל לפורטם בנחיצה
כזו.</span>

<span dir="rtl">עם כל זאת אגידה נא בכלל, והמבין כבינתו יבין לאשורו ממוצא
דבר.</span>

<span dir="rtl">זה כחמש מאות שנה אשר אבותינו התגוררו בארצות האלה,
והסתופפו תחת כנפי מלכות ישמעאל, מלכי החסד והרחמים אוהבי ישראל, והיינו
שקטים על שמרינו גם אנחנו גם אבותינו, היינו עבדים נאמנים למלכינו ושרינו
ומתפללים בעד שלומם וטובתם.</span>

<span dir="rtl">והמה בחמלתם עלינו נתנו לנו כל ירכתי הארץ, לשבוע מטובה
שלשה מחנות תוך העיר לאחוזה לבנות במו בתים וחצרים למושב לנו. גם חצר בית
הכנסת אחת אשר תכיל בקרבה ששה בתים ובה התפללנו אנחנו ואבותינו עד
עתה.</span>

<span dir="rtl">וזה כחמש עשרה שנה אחרי אשר ראינו כי צר לנו המקום' וקהל
עדתינו יום יום ירבו ויפרוצו ובית הכנסת קטון מהכיל המון העם לכן נתפלל
בצנעה בבתי המדרשות אשר בשתי המחנות האחרים מקום אשר תשב״ר \[תינוקות של
בית רבן\] לומדים שם, יען כי לפי חוקי דתם לא נוכל לבנות בתי כנסיות מחדש,
וכעת נמצאים ב אלפים בעלי בתים מעדתינו בתוך העיר לבד מהכפרים והעיירות אשר
סביבותינו בפ״י \[בן פורת יוסף\].</span>

<span dir="rtl">מנהגינו מנהג ספרדים אשר בירושלים ועדתינו רובם ככולם
חסידים ואנשי מעשה שומרי מצות ה׳ וחוקיו ותורותיו, תמימים באמונתם ושלמים
ביהדותם לומדים גמרא וש״ע \[שולחן ערוך\] וספרי קבלה.</span>

<span dir="rtl">על כן יקרא לבוכארא ׳ירושלים הקטנה׳ ומשכילים החדשים הבאים
לרגלי מסחרם מארצות אירופה ורוסלנד הלא מצער הם ונער יכתבם. ושתים עשרה בתי
מדרשות לנערי בני ישראל אשר ילמדו שם מקרא משנה וגמרה, לכל אחד מהמלמדים
נמצאים תחת ידו כארבעים עד ששים ילדים. ובתי אומנות לנערים אין! גם בתי
דינים וחברה קדישא ורופאים ודוקטורים אין בכל תפוצותינו! ואין בנו קופה
מיוחדת לעניים, אך מכסף עליות הס״ת \[הספר־תורה\] יתפרנסו העניים בדוחק
גדול והנם כמאה משפחות ה׳ ירחם עליהם.</span>

<span dir="rtl">ואדוני אבי הרב הגדול ר׳ פינחס הכהן זצ״ל נהג נשיאותו
ארבעים שנה בתום לבבו ובנקיון כפיו, ואנכי בנו אשר מלאתי מקומו המוציא
והמביא את כל הקהל בדיני הגט והחליצה ושאר אסור והיתר. אך בדיני ממונות נלך
בעל כרחינו בערכאות הישמעאלים אצל הקאדי שופט הארץ. הלא מראש הגדתי כי רבו
מחסורינו ולא נוכל לפורטם ואני בעצמי מלמד את תלמידי בתלמוד ופוסקים ד׳
שעות בכל לילה מאפס פנאי לימים מצרכי צבור העמוסה עלי. שבעה שוחטים וחמשה
סופרים כותבי סת״ם נמצאים פה העירה. אך בית הדפוס ומוכרי ספרים אין בנו.
וארצנו פוריה ומבורכת כגן ה׳ וכאשר נסתפחו ארצות סביבותינו בערי רוסלנד
הרוממה יר״ה, מתהלכת עתה, בקרבנו ממסילת הברזל והדולג רב (הטלגרף), חזקה
תקותינו כי לאט לאט נראה חיים טובים בחמלת השרים הנדיבים בעמינו ובראשם
הנשר הגדול הסוכך באברתו עניי עמו באראן היר"ש נר"ו כי ידבר שלום אל עמו
ואל עבדיו צעירי צאן קדושים ....</span>

<span dir="rtl">פי המדבר והמצפה לתשובתו חיים הכהן ברבי פינחס הכהן ר״מ
מ״צ וצ״ל</span>" <span dir="rtl">והסגן העומד לימינו דוד חכם ס״ט.</span>

<span dir="rtl">כמה מדבריו של חיים בן פנחס ראויים להרחבה ואפילו
לתיקון.</span>

<span dir="rtl">אמנם עדויות ערביות על קהילה יהודית בבוכרה יש כבר מ 1240,
אך רובע יהודי בבוכרה קיים מהקמתה של אמירות בוכרה באמצע המאה -16, ובית
כנסת ראשון מוקם ב 1620 בערך. (יש עדויות שלפני כן, יהודים התפללו במסגד של
המוסלמים!).</span>

<span dir="rtl">הרוב המוחלט של יהודי בוכרה עסקו בצביעת בדים. בעיקר בצבע
כחול. רוב הלבוש המקומי המוסלמי היה מבדי כותנה כחולים. היו בין היהודים גם
אורגים במשי, צובעי משי, רופאים ורוכלים.</span>

<span dir="rtl">"הישמעאלים, מלכי החסד והרחמים" שמתאר חיים בן פנחס, ייתכן
שהיו כאלה עד אמצע המאה ה-18.</span>

<span dir="rtl">אבל, האמירים הבוכרים, מהשושלת שהחלה בשלטונה ב 1747 היו
קנאים דתיים, ובוכרה הייתה מרכז דתי מוסלמי, עם מדרסות המסמיכות חכמי
דת.</span>

<span dir="rtl">היו תקופות של המרת דת כפויה, ונוצרה אף קהילה של יהודים
אנוסים שנקראו צ'לה (מה שמוכיח שגם לאחר ההמרה הם לא התקבלו כמוסלמים. הם
גם גרו בשכונה נפרדת).</span>

<span dir="rtl">אמירי בוכרה שמרו על "תנאי עומר" המשפילים את "בני החסות".
(הרב מזכיר איסור בניית בתי כנסת, שמחמיר את תנאי עומר הדורשים רק שבית
הכנסת יהיה בניין נמוך...).</span>

<span dir="rtl">וכך מתאר שד"ר של טבריה וירושלים, ששהה בבוכארה חמישה
חודשים ב 1864, ונוכח בעת גביית מס החסות ("טקס" שנערך ארבע פעמים
בשנה):</span>

<span dir="rtl">"וטרם יקח השר את הכסף מידי האיש, יכה אותו בידו על הלחי,
דרך שפלות ובזיון... ואת הגבירים אשר יכבדו ויקרבו השופטים מפני צורך עצמם
והנאתם, לא יכו בחזקה, רק נוגעים מעט בידיהם על לחיים לאות כי קימו את החוק
המוטל עליהם מאת המלך."</span>

<span dir="rtl">חיים בן פנחס גם אינו מזכיר תרבות יהודית מהמאות הקודמות,
תרבות שאינה מודגשת גם על ידי מוסדותינו היום, אולי מפני שתמיד מדגישים את
הציונות של יהודי בוכרה במאות האחרונות.</span>

<span dir="rtl">למשל, באנציקלופדיה אנגלית, אפשר למצוא פרטים על המשורר
יוסף יהודי, שחי בבוכרה בשנים 1688-1755, וכתב שירים בשפה הטג'יקית יהודית,
באותיות עבריות, ובנושאים מסורתיים כמו משה רבנו, אליהו נביא, חנה ושבעת
בניה, וגם תרגם שירים של אבן גבירול ושל ישראל נג'ארה. לא מצאתי עליו פרטים
בספריה הלאומית.</span>

<span dir="rtl">חיים בן פנחס כותב, בתקופה שבוכרה היא כבר מדינת חסות של
רוסיה (החל משנת 1865), מצב היהודים טוב יותר, והוא יכול לזכור בנוסטלגיה
גם את התקופה העתיקה יותר. למעשה היהודים קיבלו בשמחה את הכיבוש
הרוסי.</span>

<span dir="rtl">חלק מהפרטים הבאים לקוחים ממאמר של מיכאל זנד,</span>

<span dir="rtl"><u>"יהדות בוכרה וכיבוש אסיה התיכונה בידי הרוסים", פעמים
35, יד בן צבי.</u></span>

<span dir="rtl">ב 1821 נשלחה משלחת רוסית לבוכרה, ובה הגרמני הבארון
גיאורג פון מיינדוף, שמביא אינפורמציה על יהודי בוכרה והאזור, מפי היהודים
עצמם:</span>

<span dir="rtl">"היהודים היושבים בבוכארה בשמונה מאות בתים... מכל ערי
אסיה התיכונה בוכארה מצוי בה המספר הגדול ביותר של היהודים. אפשר לראותה
בתור מקומם העיקרי בחלק זה של המזרח. במשהד יש שלוש מאות בתי יהודים,
בשריסבז – שלושים, בבלח' אותו הדבר, בסמרקנד והראת – רק עשרה בתים בכל אחת,
בחיווה – ארבעה..."</span>

<span dir="rtl">הבארון מציין גם שהיהודים תומכים ברוסים (בכוונתם לשלוט
באזור) אך נזהרים משכניהם המוסלמים, כאשר הם מדברים על כך.</span>

<span dir="rtl">החל מ 1840 הופכת גם סמרקנד לריכוז גדול של יהודים.</span>

<span dir="rtl">למרבה האירוניה של ההיסטוריה, גם לרוסים שרדפו ללא רחם את
היהודים בשטחם, היה יחס חיובי ליהודי בוכרה.</span>

<span dir="rtl">בתחילת המאה ה-19 החלו יהודים לסחור עם רוסיה, מסחר שהביא
לרוסים תועלת רבה,</span>

<span dir="rtl">והם הקלו על הסוחרים היהודים שהגיעו מבוכרה. גם כמה עשרות
שנים אחרי השתלטותם</span>

<span dir="rtl">על האיזור, השתפר מאוד מצב היהודים.</span>

<span dir="rtl">אפילו אנטישמיות היא לא עיקרון קדוש יותר מכסף.</span>

<span dir="rtl"><u>ואסילי ראדוב, חוקר העמים התורכיים, מגיע לסמרקנד לאחר
ההשתלטות הרוסית, וכותב:</u></span>

<span dir="rtl">"חלק אחד בלבד מתושבי סמרקנד, אמנם חלק מיועד כאן, קיבל את
הנוצרים בשמחה גדולה ביותר – והוא היהודים. צחוק גורל מפליא! היהודי, שחי
באירופה מאות כה רבות של שנים ביחסי איבה עם הנוצרי, וגם עתה מבדיל את עצמו
ממנו בצורה כה חדה, באסיה מברכו בפנים זוהרות, מצטרף אליו בשמחה ומאושר
כאשר הוא יכול לחוות לו קידה. בגאווה מביט הוא אל הנוצרי כאל ידידו, מגינו,
בהרגישו ביטחון בקרבתו, ומסתכל בבוז במוחמדי".</span>

<span dir="rtl">מצב היהודים משתפר בתקופה זו, תחת השלטון הרוסי, אך בעיר
בוכרה, שהייתה חצי עצמאית, רדף האמיר את היהודים, ולכן הם מתפזרים באזורים
שהם בשליטה רוסית מלאה. עובדה זו, וגם העובדה שהרוסים פחות נזקקים להם
מסחרית לקראת סוף המאה ה-19, מביא לשינוי יחסם ליהודים לרעה.</span>

<span dir="rtl">כל התהפוכות האלה, עשויות להסביר את עליית יהודי בוכרה
לישראל, אך לפני כן צריך להעיר על הרקע הרוחני של יחסם לישראל.</span>

<span dir="rtl">ונתחיל שוב ממכתבו של הרב חיים בן פנחס.</span>

<span dir="rtl">הוא כותב "מנהגינו מנהג הספרדים אשר בירושלים".</span>

<span dir="rtl">זה נכון, כמובן, אך לא תמיד היה נכון, אלא רק במאה השנים
האחרונות שלפני מכתב זה.</span>

<span dir="rtl">בעבר, היו נוהגים יהודי בוכרה על פי נוסח פרס. מאיזור זה
היה מוצאם. אדם אחד שינה זאת בשנת 1793. הרב יוסף ממן, המכונה על ידי יהודי
בוכרה "יוסף המערבי".</span>

<span dir="rtl">יוסף ממן נולד במרוקו, עלה לישראל והתיישב בצפת. משם יצא
בשליחות קהילת צפת כשד"ר, לאסוף כספים בפרס ובבוכרה. הוא החליט להישאר
בבוכרה ולתקן "את המצב הרוחני הירוד" שם. ואמנם נשאר שם 61 שנים עד מותו,
נשא אשה והוליד ארבעה בנים.</span>

<span dir="rtl">הוא שכנע את הקהילה לעבור לנהוג בנוסח הספרדי, הקים ישיבה,
מכון להכשרת שוחטים, לימד ילדים, זכה לכבוד גם מצד השלטון המוסלמי. אפשר גם
שבהשפעתו הישירה או עקיפה החלו לעלות יהודים מבוכרה לישראל, תחילה כעולי
רגל ואחר כך כמתיישבים.</span>

<span dir="rtl">צרות מבית יחס עם אמונה בלב הם בסיס הציונות. והציונות של
יהודי בוכרה הייתה מנותקת מ"חובבי ציון" ובוודאי מהציונות של הרצל.</span>

<span dir="rtl">עולים בודדים ראשונים מבוכרה מגיעים ב 1827.</span>

<span dir="rtl">כדי להגיע אז מבוכרה לא"י נדרש מסע של כ 8 חודשים. עם סוס
ועגלה דרך רוסיה לחוף הים התיכון, באניה לאלכסנדריה, ומשם באניה נוספת
ליפו.</span>

<span dir="rtl">ובכל זאת באמצע המאה ה-19 יש כבר קהילה קטנה
בירושלים.</span>

<span dir="rtl">כאמור, לאחר הכיבוש הרוסי, בסוף המאה ה-19, משתפר מאוד
מצבם הכלכלי של יהודי בוכרה. מצובעי בדים רבים הופכים לסוחרים, בעיקר
סוחרים בתוצרת כותנה. עלייה משמעותית ברמת החיים.</span>

<span dir="rtl">ב 1888 מסתיימת סלילת מסילת הברזל ממרכז רוסיה למרכז אסיה.
(סמרקנד – מוסקבה). בשלושה שבועות ניתן להגיע לארץ ישראל.</span>

<span dir="rtl">בשנים אלו מתחילה עלייה גדולה (במושגים של אז...) ועלייה
לרגל גדולה יותר.</span>

<span dir="rtl">ב 1890 בירושלים 500 יהודים בוכרים, מהמעמד
הבינוני.</span>

<span dir="rtl">(עד מלחמת העולם הראשונה, כרבע מיהודי בוכרה ביקרו בארץ
ישראל (סטטיסטית), וכ 8% התיישבו בארץ).</span>

<span dir="rtl">המרכז הראשון בירושלים בנחלת שבעה.</span>

<span dir="rtl">ב 1890 מתארגנים הבוכרים בירושלים להקמת שכונה.</span>

<span dir="rtl">בראשם עומד ר' שלמה מוסיאוף.</span>

<span dir="rtl">הם משגרים "קול קורא" לבוכרה לעלות ולהתיישב ולרכוש קרקע
ובתים.</span>

<span dir="rtl">בני הקהילה כאן לא היו העשירים ביותר, והם ידעו שנדרשת
התמיכה של עשירי בוכרה. חצי שנה אחר כך מגיע כסף רב מ 100 רוכשים, ובכסף זה
קונים קרקע מצפון לירושלים. לשכונה קראו "רחובות". אחר כך היא נקראת
"רחובות הבוכרים" ולבסוף שכונת הבוכרים.</span>

<span dir="rtl">המטרה הייתה לבנות מקום רחב. חצרות בשטח מעל שלושה דונם,
ורחובות מארבע צדדיה, עם מדרכות. משפחה של שלושה דורות כעשרים איש. (היום
הבתים שנותרו משמשים בתי ספר...).</span>

<span dir="rtl">מגיעים עוד יהודים בוכארים הממשיכים לבנות בתים. עד הקמת
המדינה שכונת הבוכרים הייתה השכונה המפוארת ביותר בירושלים.</span>

<span dir="rtl">בעשור השני, תחילת המאה העשרים, נבנים בתים מפוארים יותר
על ידי עולים מעלייה נוספת. המקום הופך מרכז רוחני ליהודי בוכארה.</span>

<span dir="rtl">למשל, עד 1939 הוצאו לאור בירושלים כ- 170 ספרים בשפה
הטג'יקית יהודית ובעברית על ידי הבוכרים.</span>

<span dir="rtl">שכונת הבוכרים יורדת מגדולתה לאחר הקמת המדינה. רוב
התושבים הבוכרים עוזבים אותה לטובת שכונות חדשות יותר, ושכבות חלשות יותר
מתגוררות בה.</span>

<span dir="rtl">בעיתונות של שנות הששים ניתן למצוא תיאורים של הזנחה
ועזיבה. למשל "שכונת הבוכרים שירדה מגדולתה" "למרחב" 14 בספטמבר
1966.</span>

<span dir="rtl">תוכניות פיתוח ושימור החל משנת 2000 בוצעו בחלקן.</span>

<span dir="rtl">גם גורל הקהילה הבוכרית באוזבקיסטן לא שפר עליה.</span>

<span dir="rtl">במלחמת העולם השנייה נוספו פליטים רבים מאזורי הכיבוש
הנאצי, ליהדות בוכרה, באוזבקיסטן, אך הם חיו תחת השלטון הסובייטי.</span>

<span dir="rtl"><u>מתוך אתר "מוזיאון העם היהודי" בבית
התפוצות:</u></span>

 <span dir="rtl">לפחות עד שנת 1923 המשיכו בתי ספר ללמד עברית יחד עם השפה
הטאג'יקית-יהודית. בנובמבר 1925 יצא לאור בסאמארקאנד עתון סובייטי בשם
"רושנוי" בניב הטאג'יקי-יהודי, אחריו הופיע, ב- 1929, "באיירוקי
מיקנאט</span>" BAYROKI MIKHNAT <span dir="rtl">("דגל העבודה"), גם כן
בטאג'י-יהודית, אם כי באותיות עבריות. באמצע שנות ה- 30 של המאה העשרים
נכנסו לשימוש האותיות הקיריליות גם לשפות המזרחיות, וביניהן שפת יהודי
בוכרה</span>.  
  
<span dir="rtl">התנגדות השלטונות הסובייטיים לחיים יהודיים מסורתיים של
יהודי בוכרה הייתה פחות חריפה מהמאבק שניהלו בעניין זה נגד יהודים אשכנזים
בברית המועצות. אמנם ההנהגה היהודית איבדה באופן רשמי את מעמדה, אבל עמדה
לה השפעתה על יהודי בוכרה והם נשארו נאמנים לה. הוראת תפילות נמשכה בחשאי
למחצה במשך שנים רבות, והמסגרת היהודית המשפחתית שמרה על זהותה
הדתית-הלאומית של הקהילה. בזכות עובדה זאת נותרו יהודי בוכרה הקבוצה בעלת
התודעה היהודית החזקה ביותר בין יהודי ברית המועצות לשעבר</span>.

<span dir="rtl">רובם המכריע היגרו כאשר התמוטט השלטון הסובייטי, הרוב עלו
לישראל, חלקם היגרו לארה"ב או לאירופה. מתוך 150 אלף יהודים באמצע המאה
העשרים נותרו חמשת אלפים בסופה, מהם בודדים בבוכרה.</span>

<span dir="rtl">וכך כותב עיתון "הארץ" מ 9 באפריל 2018, מאמר מתורגם
מה"ניו יורק טיימס", והכותרת שהוא נותן לו:</span>

<span dir="rtl"><u>"בבוכרה יש חיים יהודים תוססים. אבל אין
יהודים."</u></span>

<span dir="rtl">בבוכרה יש שני בתי כנסת, בית ספר יסודי שבו מלמדים עברית,
אגודה לתרבות יהודית ובית קברות גדול שבו יש יותר מ–10,000 קברים. דבר אחד
חסר שם — יהודים. העיר האגדית במרכז אוזבקיסטאן נודעה בעתיקותיה ובאוצרות
הארכיטקטורה האיסלאמית שלה. בעבר שכנה בה אחת הקהילות היהודיות הקדומות
והגדולות ביותר, אולם כיום, מתוך כ–270 אלף תושבים, גרים בה רק 100 עד 150
יהודים</span>.

<span dir="rtl">ליובה קימטובה, יהודיה דתייה שבנה ובתה עלו לישראל, סבורה
שזהו אומדן מופרז. לדבריה, בבוכרה נותרו רק ארבע או חמש משפחות ששומרות על
כשרות ומקיימות את המסורת היהודית. לדבריה, השאר כבר לא מקיימים אורח חיים
יהודי. קימטובה מיהרה להוסיף כי אין זו אשמתם, אלא התוצאה של העובדה שלא
נותר מי שיבצע שחיטה על פי ההלכה. עד החודש שעבר היו בעיר שני רבנים שהכירו
את חוקי השחיטה, אולם הם היו מבוגרים וחולים מכדי לבצע שחיטה. המבוגר שבהם
מת — מה שהחליש עוד יותר את הקהילה, ששורשיה בני אלף שנה</span>.

<span dir="rtl">וכאן הזכרנו תרבות של קהילה שאיננה, שכנראה תדעך תוך מספר
דורות קטן, יחד עם המסורות והשפה הייחודית. וכמובן לא דיברנו על תרבות
לבוש, תרבות מוזיקלית, תרבות קולינרית, ועוד ועוד, שניתן למצוא עליהם חומר
רב ברשת.</span>
