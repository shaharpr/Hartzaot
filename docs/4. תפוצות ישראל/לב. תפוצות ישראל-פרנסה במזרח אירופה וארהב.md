<span dir="rtl"><u>תפוצות ישראל – פרנסה במזרח אירופה וארה"ב</u></span>

<span dir="rtl">על פי</span> “The YIVO Encyclopedia of Jews in Eastern
Europe”

<span dir="rtl">נכתב על ידי אדם טלר.</span>

<https://yivoencyclopedia.org/article.aspx/economic_life>

<span dir="rtl">האפשרויות הכלכליות של היהודים הושפעו, קודם כל, מהחוקים
והתקנות.</span>

<span dir="rtl">בכל אירופה, יהודים לא הורשו להיות בעלים של אדמה. חוקים
אלה שונו, תחילה באופן מקומי, רק לקראת 1800, ונעלמו רק במאה העשרים.
מכיוון שרוב האוכלוסיה התפרנסה בימי הבינים וגם בתחילת העת החדשה מחקלאות,
ברור שליהודים היתה המגבלה משמעותית ביותר.</span>

<span dir="rtl">התוצאה המיידית הייתה ריכוז היהודים בערים. ושם נמנע מהם
על פי חוק, להצטרף לגילדות של מלאכות ומסחר (שתפקידם היה מונופוליסטי מצד
אחד ומניעת תחרות מצד שני), ולכן היוו מתחרים לבורגנות המקומית הצומחת. זה
מסביר, כמובן, את האיבה, ההגבלות החוקיות של ערים שונות, והאלימות. אבל, זה
מסביר גם מדיניות של שליטים, אלו, שבתחילת העת החדשה רצו להגביל את כוחם של
המעמדות העירוניים העולים, ותמכו ביהודים כדי שיתחרו בהם. תופעה שהייתה
נפוצה בפולין והונגריה על ידי אריסטוקרטים ששלטו בערים.</span>

<span dir="rtl">היהודים היוו קבוצה עסקית לעצמה, אך הגדרותיה השתנו.
לפעמים כזרים, כדי להגביל אותם, ולפעמים כמקבילים לעירוניים כדי שיתחרו
בהם.</span>

<span dir="rtl">מאמצע המאה ה-18 (1750 בערך), מתחילים להתפשט רעיונות
הנאורות בזרח אירופה, לכיוון של שוויון זכויות אישי (מנותק מהשתייכות
דתית). אך יחד עם זה הרעיונות הכלכליים נטו להעריך יותר את המקצועות
הקרובים לרצפת הייצור (חקלאות ותעשייה), וכתוצאה מכך היהודים נחשבים ללא
פרודוקטיבים. ניסיונות של השלטונות להעביר את היהודים לעבודות פרודוקטיביות
נכשלו ברובם.</span>

<span dir="rtl">בזמנים אחרים ניסו לנשל את היהודים מעיסוקים שונים, על
יצירת גילדות מקצועיות שלא קיבלו יהודים, או, תוך שמירה כביכול על השוויון,
דרישות שהיה ליהודים קשה לעמוד בהם כגון שליטה מלאה בשפה המקומית, תעודות
של חינוך כללי וכד'. כמו כן נפוצו שיטות ה"נומרוס קלאוזס" להגבלת מספר
הסטודנטים היהודים באוניברסיטאות, חוקים שפוגעים בשמירת שבת, ועוד.</span>

<span dir="rtl">כוחם של היהודים היה בתרבותם. אוריינות, הסתפקות במועט,
ולכן אפשרות להשקיע ("דחיית סיפוקים"), הריכוז שלהם שייצר רוב באיזוריהם,
הקשרים ההדדיים והסולידריות.</span>

<span dir="rtl">הם היו רגישים לשינויים הכלכליים, ונאלצו למצוא גומחות
(נישות) מתאימות.</span>

<span dir="rtl">תעסוקת נשים נפוצה הייתה במזרח אירופה. בדרך כלל האישה
עבדה בבית, או בחנות, כאשר הגבר נסע לבצע עסקים, אבל נשים השתתפו גם
בשווקים או בימי השוק. מאוחר יותר השכבה הגבוהה, העדיפה לראות בנשים עקרות
בית, בעוד שהחרדים, מי כמונו יודע, דווקא ראו באישה מפרנסת את הבעל הלומד
תורה.</span>

<span dir="rtl">משכילים, ובוודאי ציונים, תמכו ברעיון של פרודוקטיביזציה
של היהודים ובעיקר עיסוק בחקלאות. הם ראו את המסחר הזעיר הנפוץ בין היהודים
כתופעה הגלותית החמורה והמסוכנת.</span>

<span dir="rtl">העיור המהיר של המאה ה-19 וה-20 הגביר את החילוניות בגלל
פריצת הגבולות הקהילתיים של ה"שטייטל" והמפגש עם הקידמה. נוצר פער בין
היהודי העירוני לזה של העיירה הקטנה. העיור גרם לעוני רב בערים, ובסופו של
דבר להגירה החוצה, בעיקר לארה"ב.</span>

<span dir="rtl">החילון הביא גם לריבוי בעלי השכלה גבוהה וכניסה למעמדות
הביניים.</span>

<span dir="rtl">בשלושה תחומים כלכליים היהודים מצויים באופן מסורתי:
כספים, ייצור זעיר, ומסחר.</span>

<span dir="rtl"><u>יהודים וכספים.</u></span>

<span dir="rtl">וצריך להעיר כבר בהתחלה. ליהודים היה תפקיד גדול בנושא
כספים, אך אין זה אומר כלל שרוב היהודים עסקו בנושא. וזוהי טעות מקובלת (לא
פעם, לצרכי הסתה).</span>

<span dir="rtl">אחד היתרונות של היהודים שהגרו למזרח אירופה, היה שהם באו
מארצות מפותחות יותר כלכלית, לארצות מפגרות יחסית. לכן הם עזרו למלכים
המקומיים, בארגון הכספים, לפעמים על ידי חכירת גביית המסים. תופעה שידועה
כבר במאה ה-12 וה-13 בהונגריה. בהונגריה נמצאו אפילו מטבעות עם כתובות
עבריות.</span>

<span dir="rtl">מעט יותר מאוחר נמצאים יהודים המלווים כספים לאצילים,
לבורגנים המתפתחים, ואפילו לאיכרים. גם המלכים עצמם נעזרו בבנקאים יהודים.
ידועים שמות של בנקאים יהודים בפולין ובהונגריה במאות ה-14 , 15, 16. (בין
1300 ל 1600). יתרונם כאן היה בכך שהכנסיה אסרה על הלוואה בריבית בין
נוצרים. לכן הייתה זו נישה יהודית.</span>

<span dir="rtl">מאוחר יותר, הלוואות הפכו פחות כדאיות בגלל חוקים שריסנו
את הריבית. יהודים רבים עוברים לעיסוק במסחר, או חכירת נכסים מאצילים
(למעשה ניהול של חוות, או כפרים, ושל מפעלים כמו מנסרות או בתי מרזח).
המשיכו עסקים פיננסיים אצל יהודים בעלי הון גדול.</span>

<span dir="rtl">במאה ה-19 פיתוח כלכלת מזרח אירופה נתמך במידה רבה על ידי
בנקאים יהודים ממערב אירופה (כמו רוטשילד). אך ידועות גם משפחות של יהודים
בעלי עסקים, עשירים מאוד ברוסיה (פוליאקוב, גינצבורג) ובהונגריה. יהודים
אלה פיתחו גם תעשיות כמו סוכר, אלכוהול ברוסיה, מסילות ברזל בהונגריה
ופולין. אגב, חלק מטייקונים יהודים אלו התנצרו...</span>

<span dir="rtl">לא מצאתי חלוקה פנימית של העיסוקים בקהילות
היהודיות.</span>

<span dir="rtl">אבל, קרוב ל 1900 60% מהבנקים הפרטיים בפולין היו בידי
יהודים, וכמה עשרות שנים אחר כך כ 90%. גם בהונגריה היה ליהודים מעמד ניכר
בתחום זה, ואילו ברומניה היו עדיין מלווים פרטיים בריבית. כך או כך, לתפיסה
של היהודים כמחזיקים את המערכת הפיננסית יש על מה לסמוך, לפחות בחלק
מהמדינות. אך שוב, אין זה אומר שרוב היהודים היו בנקאים. רוב היהודים היו
עניים מרודים ועסקו במלאכה או מסחר זעיר...</span>

<span dir="rtl"><u>יהודים במלאכות יצרניות.</u></span>

<span dir="rtl">ברוב התקופות יהודים לא היו קשורים לחקלאות, מפני שאסור
היה להם להיות בעלים של אדמה. בכל זאת, מאמצע המאה ה-17 (1650 בערך) חיו
רוב היהודים בעיירות חקלאיות קטנות, ואחרים חכרו אכסניות ובתי מרזח
מהאצילים במקומות כאלה. חלק מהיהודים החזיקו גינות ירק, כפרנסה משנית.
פרנסות חקלאיות פופלריות היו גננות, עסקי חלב (טוביה החולב...) , וייצור
דבש (פחות צורך באדמה, כאשר אין פלחה או מטעים).</span>

<span dir="rtl">חוכרי בתי המרזח עסקו לא פעם בייצור הוודקה והבירה
מגרעינים.</span>

<span dir="rtl">באיזורים מסוימים בהונגריה יהודים היו בעלי כרמים במאה
ה-18.</span>

<span dir="rtl">אך חשיבות היהודים בחקלאות הייתה בעיקר בניהול, כאשר חכרו
את האחוזות (שכללו כפרים ואיכרים) מהאצילים, וניהלו אותן. בפרט חכרו יהודים
את העסקים של מוצרי האלכוהול, מכרו לאיכרים, וכתוצאה מכך הואשמו בעידוד
השכרות. לקראת 1800, גם הרשויות האוסטריות וגם הרוסיות נאבקו בעיסוק הזה,
ועד 1900 בערך היהודים חדלו ממנו.</span>

<span dir="rtl">במאה העשרים עודדו הממשלות את היהודים לעסוק בחקלאות, אך
ההצלחה הייתה מועטה, להוציא את רוסיה הסובייטית שאילצה כמאתיים אלף יהודים
לעסוק בחקלאות באיזורים שונים (ברובם הושמדו בשואה). גם התנועות הציוניות
הקימו כמה אחוזות הכשרה חקלאית, אך מספרית, זו הייתה תופעה שולית.</span>

<span dir="rtl">חלק גדול הרבה יותר מהיהודים עסקו במלאכות. ניתן לכנותם
תעשייה זעירה. גם כאן סבלו היהודים מקושי, בגלל שיטת הגילדות.</span>

<span dir="rtl">הגילדה היה אירגון של בעלי מקצוע מסוים, שתפקידו העיקרי
היה לשמור על הידע המקצועי. מצד אחד ניסה להשיק אמון במקצועיות של חבריו,
ומצד שני שליטה במספר האומנים יודעי המקצוע. הגילדות התפתחו בימי הביניים
אך השיטה התפרקה רק לאחר המהפכה התעשייתית.</span>

<span dir="rtl">ליהודים היה קשה מאוד לחדור לגילדות הנוצריות.</span>

<span dir="rtl">לכן תחילה הקימו גילדות למקצועות "יהודיים", כמו שחיטה,
אפייה, חייטות אופיינית.</span>

<span dir="rtl">לאחר מכן חדרו למקצועות עיבוד עורות, ייצור פרוות,
כובענות, וצורפות. אולי, מפני שהתחילו כאופייניים לצרכים היהודיים והתרחבו
לידע שהיה נחוץ גם לשוק הכללי, כאשר מספר היהודים בערים היה משמעותי. מאוחר
יותר החלו לעסוק בעבודות מתכת, נגרות, תעשיית סבון, נרות, תוך ניסיון
להימנע מתחרות עם הגילדות הנוצריות.</span>

<img src="media/image1.png"
style="width:7.16528in;height:3.80105in" />

> *<span dir="rtl">האחים מילשטיין בעסק הסנדלרות שלהם 1920</span>*

<span dir="rtl">כדי לעסוק בחייטות למשל, ולהתחרות בזו של הנוצרים, היו
מבקרים את הלקוחות בבתיהם, וכך חלק מעיסוקם היה למעשה, מה שנקרא היום,
"מכירות".</span>

<span dir="rtl">גם בגליציה (אוקראינה, פולין) וגם ברוסיה היו בעלי המלאכה
היהודים חלק משמעותי מבעלי המלאכה. בתחום המושב שבו היו כעשירית מהתושבים
יהודים, הם היו כמחצית מבעלי המלאכה. כשליש מכוח האדם היהודי ברוסיה
התפרנסו בסוף המאה ה-19 ממלאכה.</span>

<span dir="rtl">גם רוסיה וגם אוסטרו-הונגריה עודדו תהליך זה.</span>

<span dir="rtl">אבל התפתחות התעשייה המודרנית הייתה בעוכרי העובדים
היהודים. מצד אחד עסקיהם נפלו מסחרית, ומצד שני הם לא היו רצויים כפועלים
בבתי החרושת, בגלל שמירת שבת, וגם בגלל היותם מודעים יותר למאבקים על
זכויות. כאשר הוקם "הבונד" (נדבר עליו) ב- 1897 הוחמרה הבעיה...</span>

<span dir="rtl">במאה העשרים, לפני השואה, כחצי מיליון יהודים פולנים נרשמו
כעוסקים בתעשייה. כמחציתם עדיין עצמאיים, כחייטים, שענים, כובענים,
סנדלרים. חוקים אנטישמיים בפולין ובליטא הכבידו גם בתקופה זו. למשל בליטא,
לקבלת רשיון בעל מלאכה אדם נדרש להוכיח ידע מספיק בשפה הליטאית.</span>

<span dir="rtl"><u>מסחר.</u></span>

<span dir="rtl">למעשה, המסחר על כל גווניו, היה הענף המרכזי בכלכלת
היהודים במזרח אירופה. הנישות אליהן חדרו במסחר לא היו בלעדיות להן, אך
בדרך כלל הצליחו לספק את צרכי לקוחותיהם בדרך טובה ממתחריהם. בתקופות
מסוימות השלטונות היו מעוניינים בפעילות הזאת של היהודים, תמכו בהם, ונתנו
להם פריבילגיות שונות.</span>

<span dir="rtl">יהודים מהקהילות הגדולות של קרקוב, קייב, פראג, ניצלו את
קשריהם הבינלאומיים כדי לספק סחורות ממרחקים. בתקופות רבות החוק הפולני
(למשל) מנע מהם להיות קמעונאים (כלומר בעלי חנויות), אך תמך בהיותם
סיטונאים, הסוחרים עם ארצות אחרות או איזורים מרוחקים.</span>

<span dir="rtl">במאות ה-17 וה-18 יהודים בפולין-ליטא ובהונגריה עסקו בסחר
תבואה בעיקר לצרכי אלכוהול. קנו תבואה מהאיכרים ומכרו בשווקים, או לאלו
ששכרו את בתי המרזח, שגם בהם היו יהודים רבים.</span>

<span dir="rtl">לקראת סוף המאה ה-17 חדרו היהודים גם לשוק הקמעונאי, ואף
שלטו בחנויות בעיירות קטנות, בעיקר בתחומי מצרכי מזון, משקאות, פרוות,
וביגוד בכלל. אך בדרך כלל הם היו השכבה הפחות עשירה בין הסוחרים, והיותר
עשירים היו זרים אחרים, כמו גרמנים וארמנים. רבים מהיהודים היו זבנים
בחנויות של אחרים, או רוכלים המשוטטים בכפרים.</span>

<span dir="rtl">כאמור, במאה ה-19 ועד מלחמת העולם הראשונה, השלטונות ניסו
בעיקרון, לעשות את היהודים "יותר פרודוקטיביים" (למעשה, להקטין את שליטתם
בתחומי מסחר שונים). ואמנם הם הוצאו מתחום בתי המרזח, והאלכוהול, אך המשיכו
בשליטה על שוק התבואה למשל.</span>

<span dir="rtl">השינויים הגדולים בטכנולוגיה ובעיור, הביאו ליצירת בתי
המסחר הגדולים (עדיין לא הקניונים של ימינו...) שהיה ליהודים יד בהם. אבל
רוב היהודים, בוודאי בתחום המושב, היו עניים מרודים.</span>

<span dir="rtl">אחרי מלחמת העולם הראשונה, המצב רק הורע. רוסיה
הקומוניסטית חיסלה עסקים פרטיים בכלל, ופגעה קשות בפרנסות יהודיות. המדינות
האחרות במזרח אירופה, מרומניה ועד פולין, היו לאומניות, ויצרו תקנות המפלות
"זרים" (או פשוט, אנטישמיות). לדוגמה, בפולין, תוקנה תקנה, המחייבת סגירת
עסקים ביום ראשון, וכך היהודים נאלצו לסגור את עסקיהם יומיים בשבוע.</span>

<span dir="rtl">רק בצ'כוסלובקיה הצליחו היהודים במסחרם גם בין
המלחמות.</span>

<span dir="rtl"><u>מקצועות אחרים</u></span>

<span dir="rtl">פרנסה חשובה, אם גם לא משמעותית מאוד מבחינה מספרית, הייתה
בתפקידים פנים קהילתיים, כמו רבנים, דיינים, שוחטים, מלמדים,
קברנים...</span>

<span dir="rtl">עם התפשטות האמנסיפציה (שוויון הזכויות) וההשכלה,
האוריינות היהודית, מביאה מורים יהודים רבים למערכת החינוך הכללית, הרבה
מעבר לחלקם באוכלוסיה הכללית. זה נכון לגבי תחום המושב, וגליציה.</span>

<span dir="rtl">מקצוע הרפואה העסיק יהודים באירופה מאז שאוניברסיטת פדואה
באיטליה החלה לקבל יהודים כסטודנטים לרפואה, עוד לפני 1400. במאה ה-19 כבר
למדו יהודים רפואה באוניברסיטאות גרמניות ועבדו בפולין וליטא.</span>

<span dir="rtl">רבים מהיהודים היו גם "מרפאים" (פראמדיקים, חובשים)
בעיירות כפריות קטנות, ועליהם שמענו הרבה ב"ספר הבדיחה והחידוד", המלגלג על
רמת הרפואה הימיבינימית שלהם, אבל ייתכן שהוא מגזים.</span>

<span dir="rtl">כך או כך במפקד מ 1765 2% מהיהודים מתפרנסים מרפואה. אבל,
ב 1910, קרוב למחצית מהרופאים בהונגריה הם יהודים, ברוסיה 16% מהרופאים הם
יהודים, לפני השואה, ובפולין 20% מהרופאים. בתקופה זו כבר מתחילים להגביל
את הכניסה של היהודים לאוניברסיטאות. (ושוב, למרות חלקם הגבוה בתחום, אחוז
היהודים העוסקים בהם נמוך).</span>

<span dir="rtl">גם במקצועות אקדמאיים אחרים היהודים בלטו, למעשה בעל כורחם
(מקצועות שונים נסגרו בפניהם), וגם באלה, הם בחרו בהכרח בכאלה שפרנסתם אינה
בשירות הציבורי שמשם נדחו.</span>

<span dir="rtl">40% מהמהנדסים בהונגריה היו יהודים. 60% מעורכי הדין
בגליציה היו יהודים. זה בתקופת השיא, של תחילת המאה ה-20. אחר כך ירד מספרם
בגלל המגבלות הלאומניות החדשות.</span>

<span dir="rtl"><u>פרנסת היהודים בארה"ב</u></span>

<span dir="rtl">ההגירות המשמעותיות של יהודים לארה"ב מתחילות אחרי
1800.</span>

<span dir="rtl">ב 1840 ואחריה, הגירה של מאות אלפי יהודים גרמניים.</span>

<span dir="rtl">ב 1881 ועד 1924 הגירה של שניים וחצי מיליון יהודים ממזרח
אירופה.</span>

<span dir="rtl">היהודים מגרמניה, המשיכו בעיסוקיהם המסורתיים מארץ מולדתם,
סוחרים קמעונאיים (חנויות) ורוכלים הנושאים סחורתם בדרכים. הם התפזרו בהרבה
ערים ועיירות ברחבי ארה"ב.</span>

<span dir="rtl">במחקר שנעשה ב 1890 על הדור השני של יהודים אלה, נמצא
שקרוב ל 60% מהם עסקו במכירות, 20% בפקידות, ו 12% במלאכות. באותו זמן
אמריקאים לבנים מקומיים, כמעט חצי מהם עסקו בחקלאות.</span>

<span dir="rtl">שונה מאוד היה המצב עם ההגירה המזרח אירופאית שהחלה בזמן
מחקר זה.</span>

<span dir="rtl">ב 1910, הדור הראשון של העליה, כ 12% היו במקצועות של
צוארון לבן, והשאר כמעט כולם, במלאכה, מכירות או פועלים שכירים. בשנים אלה,
או מעט קודם, כ 85% מעובדי הטקסטיל היו יהודים, ועבדו ב"סדנאות היזע"
בתנאים קשים ובשכר ירוד.</span>

<span dir="rtl">אולם בדור השני, **למעלה משליש במקצועות של צוארון לבן,**
והשאר מכירות, וצוארון כחול.</span>

<span dir="rtl">בשנת 1940, **למעלה ממחצית היהודים עוסקים בניהול, מקצועות
חופשיים או טכניים,** ופקידות, ורק 20% במכירות ו 27% צוארון כחול (לעומת
70% צווארון כחול, כולל חקלאות, באוכלוסיה האמריקאית הלבנה).</span>

<span dir="rtl"><u>שאלות לסיכום.</u></span>

<span dir="rtl">למעשה, השאלה המעניינת היא כיצד להסביר את הפעילות הכלכלית
היהודית, השונה מזו של האוכלוסיה הכללית, בעיקר בארה"ב, שבה אין אפלייה
פורמלית.</span>

<span dir="rtl">להרבה יהודים, בוודאי דתיים, אבל אפילו פטריוטים חילוניים,
נוח להתגאות ב"גניוס היהודי" המוכשר יותר מהקולאק הרוסי, האיכר האמריקני,
והפלאח הערבי.</span>

<span dir="rtl">אבל דווקא ההתפתחות של "הפלאח הערבי" בדור האחרון, גוררת
אותנו בהכרח להסברים יותר אובייקטיביים, המתבססים על הנחת שוויון הכשרונות
המולדים אצל כל בני האדם, בממוצע.</span>

<span dir="rtl">ברור לחלוטין, שבכל ארצות אירופה, ובכל הזמנים עד מלחמת
העולם השנייה (להוציא, אולי, תקופה של כמה עשרות שנים במערב אירופה),
העיסוקים הכלכליים של היהודים הוכתבו על ידי השלטונות המקומיים. יהודים
תפסו את הנישות והמקצועות שאיפשרו להם השליטים והאולוסיה המקומית.</span>

<span dir="rtl">המדיניות המשותפת של כל השליטים להרחיק את היהודים מאחיזה
בקרקע, כדי שלא יהיו אזרחים קבועים בארצם, הניעה אותם לכיוון המסחר, שבו
פיזורם היה גם יתרון (לפחות במסחר הבין מדינתי). האיסור הנוצרי על לקיחת
ריבית, היפנה את היהודים לכיוון הבנקאות.</span>

<span dir="rtl">אך יתרון ליהודים היה באוריינות, שהיא מסורת תרבותית
לאומית. למרות שהיום החינוך הדתי, ובעיקר החרדי, הוא מקור לבורות, הרי ברוב
השנים, החינוך היהודי לימד קרוא וכתוב ואף שפות נוספות בתקופה של בורות רבה
באירופה.</span>

<img src="media/image2.png"
style="width:7.16528in;height:5.10168in" />

<span dir="rtl">למעשה, כל הגברים היהודים למדו. חינוך הבנות המסודר החל רק
בתקופת ההשכלה, אך אפילו כך מספר מסיימי בית ספר יהודים במזרח אירופה גדול
לפחות פי שניים מאשר האוכלוסיה הכללית.</span>

<span dir="rtl">ייתכן שגם האוריינות היהודית היא תוצאה של הרחקתם מעבודה
חקלאית. האיכר נוטה להחזיק את ילדיו בבית, כדי שיעזרו במאבק הקיום, והלימוד
נחשב למיותר, לעומת העירוני שרואה את היתרון בידע.</span>

<span dir="rtl">כך או כך, היהודים שהוחזקו במקצועותיהם על ידי חוקי
המדינות במזרח אירופה, אפילו במאה העשרים (הגבלת מספר הסטודנטים למשל),
פרצו לכיוונים שכבר החלו לשאוף אליהם בתקופת ההשכלה, כאשר היגרו לארה"ב,
ומימשו את אידיאל ההתקדמות על ידי לימודים, לפחות בשביל בניהם.</span>

<span dir="rtl">האתוס היהודי של האוריינות, עם האתוס האמריקאי של השגשוג
תרמו יחד לשינויים בכלכלתם של יהודי ארה"ב. לכך צריך להוסיף גם את הנטייה
להסתפק במועט ולהשקיע בילדים, בתקופה של שינויים חברתיים משמעותיים.</span>

<span dir="rtl">מעניין, שתהליך מעט דומה, כנראה, מתחיל לחול בארצנו לגבי
המיעוט הערבי. הפקעת האדמות על ידי מדינת ישראל, מניעה את הדור השני או
השלישי לכיוונים אקדמאים בכל נישה שהשלטון מאפשר לחדור אליה.</span>

<span dir="rtl">אצל היהודים חל ניוון של האתוס האורייני לכיוון התורני, או
העסקי במקביל.</span>

<span dir="rtl">זוהי דעת המְסַפֵּר, וניתן, כמובן, לחלוק עליה.</span>

<span dir="rtl">שאלה נוספת היא, האם תפיסת "הפירמידה ההפוכה" היא
נכונה.</span>

<span dir="rtl">דוב בר בורוכוב, מאבות הציונות הסוציאליסטית טוען:</span>

"<span dir="rtl">מצבו הכלכלי של העם היהודי בגולה הוא פירמידה הפוכה. המצב
הנורמלי הוא מצב שבו רוב העם הוא יצרני, פרולטריון שעוסק במקצועות יצרניים
כמו חקלאות ותעשייה, ורק מיעוט הוא בורגני, העוסק במקצועות לא יצרניים כמו
בנקאות ומסחר. אצל היהודים קיים מצב הופכי – רוב העם היהודי עוסק במקצועות
לא יצרניים</span>." 

<span dir="rtl">נראה כי תפיסתו מעט מוגזמת. חלק גדול מאוד מהיהודים עסקו
במקצועות יצרניים, אם כי יותר במלאכה זעירה מאשר בתעשייה. גם יחסו למסחר
נובע מדעות קיצוניות של הסוציאליזם בתקופתו הראשונית, שראה במסחר מקצוע
טפילי. המסחר הכרחי לייצור, ובמידה רבה אפשר לראותו כחלק ממנו. גם הבנקאות,
אם לא נתייחס לתפיסת המדינה הקומוניסטית האוטופית, היא הכרחית בכל הדורות,
ובימינו בוודאי.</span>

<span dir="rtl">אין ספק שהתיאור של בורוכוב מושפע מאוד מנושא
החקלאות.</span>

<span dir="rtl">בתקופתו, הייתה החקלאות עיסוק מרכזי, ואפילו באמריקה
כמחצית מהעובדים עבדו בעבודה חקלאית. יהודים, כמעט לא עסקו בחקלאות, והוא
לא היה יכול להעלות בדעתו מדינה יהודית שבה רוב העובדים לא יהיו
חקלאים.</span>

<span dir="rtl">מאה שנה אחריו, מיעוט קטן של אזרחי ישראל (ובוודאי
היהודים) עוסקים בחקלאות, וגם הם, בדרך כלל, מעסיקים לא יהודים בעבודות
היותר פשוטות.</span>

<span dir="rtl">הפירמידה השתנתה, אך ממש לא התהפכה...</span>
