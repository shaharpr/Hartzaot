<span dir="rtl"><u>תפוצות ישראל – המגיד ממזריטש ותורת הצדיק</u></span>

<span dir="rtl">ר' דוב בער, המגיד ממזריטש, נולד ב 1720 ונפטר ב 1772,
שתים עשרה שנים אחרי הבעש"ט. מכיוון שהיה תלמידו של הבעש"ט (יחד עם כמה
וכמה אחרים, כמו יעקב יוסף מפולנואה, יחיאל מיכל מזלוטשוב ועוד), מתארים
אותו כאחד מהדור השני של החסידות.</span>

<span dir="rtl">אך יש הרואים בו כמייסד החסידות, ואם לא מייסדה לפחות
המפיץ העיקרי של רעיונותיה.</span>

<span dir="rtl">אולם מהם אותם רעיונות, טרם הצלחנו להגדיר.</span>

<span dir="rtl">אחד המאפיינים הבולטים ביותר של החסידות, זה מושג הצדיק
(בימינו מקובל השם אדמו"ר). "תורת הצדיק" מתנסחת בעיקר בדור השלישי של
החסידות ואחריו, אך המגיד ממזריטש התחיל לבסס את המעמד הזה למעשה.</span>

<span dir="rtl">"הצדיק" הוא דמות כריזמטית, בדרך כלל גם למדנית, אך אין
תפקידה העיקרי לפסוק הלכה. "הצדיק" יושב במקומו (ולא משוטט בדרכים כמו
הבעש"ט רוב ימיו) והחסידים מגיעים אליו. לכן הוא בעל "חצר" (עצם המונח
מזכיר "חצר המלך").</span>

<span dir="rtl">ניתן להבחין, שמאות "הצדיקים" שהנהיגו קהילות חסידים
במאתיים וחמישים השנים האחרונות שונים זה מזה, לפעמים בצורה קיצונית. אבל,
ברור לחלוטין, ש"הצדיק" החסידי הוא אלטרנטיבה לרב הקהילה (למרות שבדורות
הראשונים היו צדיקים שהיו גם רבני קהילה).</span>

<span dir="rtl">לאורך הרבה דורות, רב הקהילה היה הדמות הדתית המרכזית
בקהילה. פָּסק הלכה, והיה ממונה ברמה זו או אחרת על "כלי הקודש" האחרים,
השוחטים, החברה קדישא, החזנים, המלמדים...</span>

<span dir="rtl">יש המיחסים את התפשטותה של החסידות, למשבר ברבנות.</span>

<span dir="rtl">כך כותב דוד אסף במאמר על צמיחת החסידות:</span>

<https://www.tau.ac.il/~dassaf/articles/History%20of%20Hasidism-Hebrew.pdf>

<span dir="rtl">התמורות המדיניות המפליגות שהתרחשו בפולין במהלך המאה ה-18
והביאו ברבע האחרון של מאה זו לחלוקותיה של המדינה בין המעצמות
האבסולוטיסטיות שהקיפוה</span>, <span dir="rtl">השתלבו בתהליכים פנימיים
של התפוררות הקהילה היהודית האוטונומית ועליית מקורות השראה וסמכות דתית
חדשים. צמיחתה של החסידות והתפשטותה התרחשו על רקע התערערותו של סדר
חברתי-מעמדי ישן: ביטול ועד ארבע ארצות בשנת 1764</span>;
<span dir="rtl">**חוסר אמון כלפי המוסדות המסורתיים של הנהגת הקהילה,
והרבנות בכלל זה**</span>, <span dir="rtl"> שנתפשו יותר ויותר כמשרתי
האינטרסים של האצולה הפולנית; וכן גילוים רבים של מתיחות סוציאלית
ובין-מעמדית. לאלה נוסף גם משבר דתי-מוסרי שנגרם כתוצאה מספיחי המשיחיות
השבתאית והפרנקיזם **ומהיחלשות מעמד הרבנים, שרבים מהם נחשדו כמי שאינם
ראויים לתפקידם ומונו בעיקר הודות לכספם וקשריהם עם השלטונות**</span>**.**

<span dir="rtl">המגיד ממזריטש, שעמד בראש החסידים המעטים בין 1760 ל 1772,
היה הראשון שיצר חסר חסידית, ולכן ניתן לתארו כ"צדיק" הראשון. חשוב מזה,
תלמידיו שבילו בחצרו מספר שנים (אם באופן קבוע ואם על ידי ביקורים תכופים),
יצרו חצרות בעצמם, בערים שונות, וכך הפיצו את החסידות ברחבי מזרח
אירופה.</span>

<span dir="rtl">בדרך כלל, תיאורי חצרות הצדיקים, מגיעים אלינו דרך הסיפור
החסידי, שהרי מי שנוכח ופוגש את "הצדיק" אלו החסידים. נוכל לקבל אינפורמציה
גם מהמתנגדים "המציצים" מבחוץ, או שומעים רכילות. אלו, כן אלו, לא לגמרי
אמינים, ולכן יש להיסטוריונים יחס מיוחד לשלמה מימון.</span>

<span dir="rtl">שלמה מימון נולד בכפר ליד העיר מיר שבפולין הגדולה (היום
בלארוס) כנראה בשנת 1753 ונפטר בגרמניה בשנת 1800. דמות טרגית וחריגה
ביותר, שניתן לתארה כמשכיל בכוחות עצמו, וכפילוסוף מבריק.</span>

<span dir="rtl">בגיל 11 נישא ובגיל 14 היה לאב, אך לאחר שקרא את "מורה
נבוכים" של הרמב"ם, הפילוסופיה העסיקה אותו יותר, ברח ממשפחתו וכפרו, ונדד
עד שהגיע לברלין. משה מנדלסון תמך בו שם, הוא הצטיין בפילוספיה (קיבל שבחים
מעמנואל קאנט) אך התנהגותו הייתה בלתי נסבלת. בכל מקום נחשב לכופר וגם
"מופקר". הוא נשלח לאמסטרדם, ואחר כך עבר להמבורג. ניסה להתנצר אך סורב.
כתב מספר ספרים מסוגים שונים, וביניהם "תולדות שלמה מימון" (תורגם מגרמנית,
וקיימים כמה תרגומים).</span>

<span dir="rtl">האוטוביוגרפיה שלו נחשבת למקור מהימן להרבה מתיאורים
ואירועים של התקופה. בתוכה הוא מתאר גם תקופה קצרה שניסה לבחון השתלבות
בחסידות של המגיד ממזריטש.</span>

<https://archive.org/details/toldothshelomohm00maim/page/105/mode/2up>

<span dir="rtl">להלן מספר קטעים מתרגום ישן של ספרו.</span>

<img src="../../img/images-149/media/image1.jpeg"
style="width:5.29167in;height:8.83333in" alt="Book page image" />

<img src="../../img/images-149/media/image2.jpeg"
style="width:5.29167in;height:8.83333in" alt="Book page image" />

<img src="../../img/images-149/media/image3.jpeg"
style="width:5.29167in;height:8.83333in" alt="Book page image" />

<span dir="rtl">שלמה מימון מתאר את "הצדיק" הראשון, או מייסד השיטה של
הארגון בתנועת החסידות. קרוב לוודאי שהוא צודק, שהמאפיין העיקרי של החסידות
הוא המוסד הזה. החסידות אינה תנועה, אין לה הנהגה כללית, אלא הנהגה מקומית
על ידי מנהיגים כריזמטיים.</span>

<span dir="rtl">עם זאת מקובלים כמה מאפיינים נוספים לחסידות:  
העבודה בגשמיות (התרחקות מסגפנות, ושימוש ב"כוונות" לקידוש חיי היום יום,
וזאת למרות ההתמסרות לקבלת האר"י, שחלק ממאמיניה נטו דווקא לסגפנות),
העבודה בשמחה, אי הקפדה על זמני תפילות (אחד הדברים שעורר את חמתם של
המתנגדים), יחס מיוחד לשחיטה (סכינים מלוטשים בקפדנות), טבילות במקווה,
והחלפת הסידור האשכנזי בנוסח ספרד (נוסח האר"י). השינוי האחרון בא מתוך
רצון לקרב את קבלת האר"י, אך התוצאה היא שהסידורים החסידיים אינם אחידים
לגמרי, והם מעורבים מנוסח אשכנז ונוסח ספרד. כמובן, להתפלל בבית כנסת אחד
עם מי שאינו חסיד, כבר אי אפשר...</span>

<span dir="rtl">נציג תחילה תמונה אחת מרבות של התפתחות החסידות דרך
"צדיקיה":</span>

<img src="../../img/images-149/media/image4.jpeg"
style="width:7.16528in;height:5.06389in" />

<img src="../../img/images-149/media/image5.jpeg"
style="width:7.16528in;height:8.73798in"
alt="אילן היוחסין של הבעל שם טוב" />

<span dir="rtl">השושלות נבנות גם על ידי תלמידים, וגם על ידי בנים, או
קרובי משפחה.</span>

<span dir="rtl">אין ספק, שהתיאורים הגרפיים לעיל אינם יכולים לתאר את
התפשטות החסידות ממש.</span>

<span dir="rtl">בין תלמידיו של המגיד ממזריטש, מודגש ר' אלימלך מליז'נסק,
כ"אביהן" של מספר חסידויות (לובלין, פשיסחא, והידועה ביותר היום, חסידות
גור), אבל לא מודגש, למשל, ר' שניאור זלמן מלאדי, מייסד חסידות חב"ד המוכרת
עד היום.</span>

<span dir="rtl">מגדולי החסידות של הדור השלישי, אנחנו נתרכז בר' אלימלך
מליז'נסק (לא רחוק מקייב), מפני שהוא התייחס במפורש לתפקידו של "הצדיק", או
מה שנקרא במחקר "תורת הצדיק".</span>

<span dir="rtl">כדאי להעיר כבר, שהחצרות החסידיות, מהדור השני של המגיד
ממזריטש, ועד ימינו אנו, המרוכזת סביב אישיותו הכריזמטית של "הצדיק" היו
מגוונות ביותר. גם הדעות והיחס אליהן נע מאהבה והערצה גדולה ועד ביקורת
קטלנית ובוז מוחלט.</span>

<span dir="rtl">נראה כי לכל יחס שנרצה להביע כלפי "צדיק" או כלפי "חצרו",
נוכל למצוא דוגמא בהיסטוריה של החסידות.</span>

<span dir="rtl"><u>ר' אלימלך מליזנסק (</u>נפטר ב 1787 )</span>

<span dir="rtl">נולד בעיירה קטנה בצפון מזרח פולין, למשפחה עשירה. יחד עם
אחיו זושא למד אצל המגיד ממזריטש. למעשה, אחיו השפיע עליו להצטרף
לחסידות.</span>

<span dir="rtl">אחרי מותו של המגיד, בשנת 1772 התיישב בעיר ליז'נסק (דרום
מזרח פולין, קרוב לגבול אוקראינה, מעט דרומה ללובלין ומזרחה
לקראקוב).</span>

<span dir="rtl">בליז'נסק הקים בית מדרש, והפך את המקום למרכז חסידי
גדול.</span>

<span dir="rtl">כמו כל גדולי החסידות קשה לדלות פרטים אמיתיים על תולדות
חייו, בגלל שפע הסיפורים והאגדות. נכון, כנראה, שהוא ואחיו זושא נדדו במשך
שמונה שנים, בתנאים קשים ובסבל רב, כנראה לפני הגיעם אל המגיד ממזריטש, אך
פרטים לא מצאתי.</span>

<span dir="rtl">המספר החסידי כותב למשל:</span>

<span dir="rtl">"כשהיו רבנו ואחיו רבי זושא מגיעים לעיר מסויימת היו פונים
הם לאכסניה ושוכבים לישון על הרצפה מאחורי התנור, בחצות הלילה היו קמים
האחים ובוכים על צער השכינה, על בית המקדש שחרב, על אחיהם היהודים השרויים
בגלות"</span>

<span dir="rtl">אולי.</span>

<span dir="rtl">אנחנו זוכרים אותו לטובה בגלל תפילתו:</span>

<span dir="rtl">"תן בלבנו שנראה כל אחד מעלת חברינו ולא חסרונם..."</span>

<span dir="rtl">בניגוד לבעש"ט ולמגיד ממזריטש, ר' אלימלך כתב, ואפילו ספר
גדול, הנקרא "נועם אלימלך". למרות שהספר בנוי כפרשנות על פרשות השבוע, ניתן
למצוא בו את דעותיו, ובין השאר את "תורת הצדיק" שהוא מגבש.</span>

<span dir="rtl">מאמר באתר "אורות ישראל" (מכללה אקדמית לחינוך) טוען שהספר
מוקדש לתורת הצדיק החסידי. להלן קטעים מ"נועם אלימלך".</span>

<span dir="rtl">הצדיק מגיע לדרגתו על ידי "התאמצות בעבודת ה'" בין שיש לו
זכות אבות ובין שאין לו:</span>

<span dir="rtl">דהנה יש שהוא צדיק מחמת זכות אבותיו, או מחמת שהוא תמיד
בין הצדיקים. אבל באמת צריך האדם שלא להשגיח על זה. הן הצדיק בן צדיק לא
ישגיח על זכות אבותיו לאמור שזכות אבות יעמוד לו ולא יתאמץ בעבודת הבורא
מחמת זה \[...\] רק צריך אימוץ וחיזוק גדול בעבודתו ית'. והן הצדיק שאינו
בן צדיק, אל יתייאש עצמו לאמור, מחמת שאין לו זכות אבות לסייע, לא יוכל
להגיע לעבודת הבורא ית'. אל יאמר כן, רק יעבוד השי"ת באמת. והבא ליטהר
מסייעין לו מן השמים</span>.

<span dir="rtl">לא כל הצדיקים הם אמיתיים, מרמז ר' אלימלך, האמיתי הוא
הצנוע (במקום אחר הוא מנסח זאת כך, שהצדיק צריך להפוך עצמו ל"אין"):</span>

<span dir="rtl">דהנה יש ג' גווני צדיקים: יש צדיק אשר נפשו חושק ומתלהב
לעבוד השי"ת ב"ה, אלא שאין יכול להעלות עצמו ולהתחזק בעבודתו ית' מחמת איזה
מניעה שבו. ויש צדיק שהוא עובד השי"ת בתורה ובתפלה, רק שהוא יודע מזה שהוא
עובד השם, ומחזיק עצמו לעובד השם. **ויש צדיק שעובד באמת להשי"ת, ובכל
עבודתו שעובד, מחזיק עצמו שאינו עובד כלל, שאינו אלא כמתחיל בעבודתו
יתעלה**</span>**.**

<span dir="rtl">עיקר תפקידו של הצדיק הוא לחבר בין העולמות העליונים ובין
צרכיו הפשוטים של האדם.</span>

<span dir="rtl">מצד אחד:</span>

<span dir="rtl">דהצדיק הזה הוא תמיד מקושר ודבוק בעולמות העליונים אשר אין
להם סוף ומיצר וגבול. דעולם הזה יש לו גבול, וביד הצדיק הזה לקשר כל
העולמות עד אין סוף ב"ה.</span>

<span dir="rtl">אבל מצד שני:</span>

<span dir="rtl">הצדיק העולה ממדריגה למדריגה הוא תמיד בדביקות גדול אל
הבורא ית"ש. וכשהוא בדביקות, הוא מסולק במחשבתו מבני אדם, ואז אינו יכול
לפעול צרכי אדם כי אינו כלל בזה העולם. **ולזה צריך הצדיק לפעמים להניח
הדביקות שלו בשביל צרכי בני אדם** שיפעול פעולותיהם, הן בתפלה להתפלל עליהם
בגוף או בממון או שאר השפעות, כולם מוטלים על הצדיק (סיכום של כמה קטעים על
ידי הכותב, יהושפט נבו)</span>

<span dir="rtl">בתלמוד נכתב:</span>

<span dir="rtl">"בני חיי ומזוני לא בזכותא תליא מילתא אלא במזלא" (בבלי,
מועד קטן, כ"ח)</span>

<span dir="rtl">וכאן, אולי, המהפך האמוני הגדול של החסידות, האמונה התמימה
שהצדיק יכול לפעול, במקום שהתלמוד הריאליסטי השאיר למזל... וכך ב"נעם
אלימלך":</span>

"<span dir="rtl">ונראה דכבר כתבנו דהצדיק הוא המשפיע לישראל את שלש אלה:
בני חיי ומזוני</span>"

<span dir="rtl">יחד עם זה, זה לא תמיד מצליח... והנימוק הוא, כמובן, אי
שמירת מצוות:</span>

<span dir="rtl">דהנה שלש אלה, בני חיי ומזוני, **צריך איתערותא דלתתא**
שיתן הצדיק את דעתו עליהם שהם צורך לעולם, ועל ידי זה יוכל הצדיק להשפיע
אותם לעולם. **אבל אם לא יהיה איתערותא דלתתא, בלתי אפשרי שיושפעו לעולם**
\[...\] שצריך הצדיק לירד קצת ממדריגתו לחשוב עליהם שהם צורכי העולם, אז הם
נשפעים לעולם</span>.

<span dir="rtl">ואולי הוא מתכוון שהצדיק צריך לדאוג לכך שחסידיו ישמרו
תורה ומצוות ואז תהיה גם "התעוררות מלמטה". אם אין אמונה קשה לעזור.</span>

<span dir="rtl">ונראה שהשי"ת כשברא את העולם השפיע מטובו צנורות מושכי שפע
לצורכי בני אדם. ודרך השפע שלא להפסק כלל, אלא כשהאדם נופל ממדרגתו ואין לו
בטחון בבורא ב"ה המשגיח האמיתי, הזן ומפרנס ברווח בלי הפסק כלל, אז עושה
האדם ההוא במחשבתו \[...\] אשר לא מטוהר – פגם, חלילה, בעולמות עליונים
ומתיש כח פמליה של מעלה ר"ל, ואז נפסק השפע חלילה</span>.

<span dir="rtl">חלק מהצדיקים בדורות הבאים, הביאו את מוסד חצר הצדיק
לשחיתות גדולה.</span>

<span dir="rtl">נראה שר' אלימלך הבין את האפשרות הזאת, והוא כותב:</span>

<span dir="rtl">אך לזה צריך שימור גדול ליזהר מאד מאד להתנהג כשורה בממונו
\[...\] שיזהר מאד מאד בממונו שלא יבוא בהם לידי תקלה ח"ו. וצריך האדם
להעמיק במחשבותיו שלא ימצא בממונו שום עול ועון.</span>

<span dir="rtl">ובכלל האחריות של הצדיק גדולה, והוא בהחלט עלול
ליפול:</span>

<span dir="rtl">צריך חיזוק בתפילה ובתחנונים לחלות ולחנן מהשי"ת ב"ה, שאל
יעבור ממנו ולא יסור ממנו לעולם. כי בכל יום צריך לדאוג על יום המחרת, שלא
יפול חס וחלילה מקדושתו. כי עבודתו ית' הם **כהררים התלויים בשערה**, שאם
לא יזהר בעבודתו ויחסר בה כחוט השערה, אז מיד – והשטן עומד על ימינו לשטנו
חס וחלילה, ומפילו ממדריגתו. ולכן צריך חיזוק מאד בתפלה ובתחנונים יומם
ולילה להשי"ת שיעזרהו ולא יעבור ממנו</span>.

<span dir="rtl">ר' אלימלך מציג בספרו את "הצדיק" האידאלי. קיימות גירסאות
שונות לדרך בחירתו, לדרך פעולתו, ועוד. דבר אחד משותף לתפיסות השונות:
"הצדיק" הוא הצינור המחבר את עמך ישראל עם אלוהיו. מבחינה זו החסידות חוזרת
לסיפור העתיק, של הכוהן הגדול בבית המקדש, או של הנביאים, ואפילו מגבירה את
כוחו של הצדיק לעומתם.</span>

<span dir="rtl">אך, בוודאי היא מדלגת על כל התפיסה ההלכתית מימי חז"ל ועד
תקופתה, שלפיה יש רבנים הפוסקים איסור והיתר, אך אין תיווך בין היהודי
לאלוהיו, והקשר הוא בתפילה, בקיום מצוות, ובשכר ועונש ישירים.</span>

<span dir="rtl">ודווקא בגלל קיומם של "צדיקים" מגוונים מאוד בידע שלהם,
בדעותיהם ובמוסרם, ניתן לראות בעצם התופעה, כמאפיין מרכזי של
החסידות.</span>

<span dir="rtl">ואולי מאפיין זה מופיע גם אצלנו בתנועות האידאולוגיות
בעבר, ובפוליטיקה היום??</span>
