<span dir="rtl"><u>תפוצות ישראל – השכלה</u></span>

<span dir="rtl">תנועת ההשכלה היהודית קמה ממש באותו דור שבו נולדת תנועת
החסידות, בסוף המאה ה-18, וצמחה במקביל אליה. כמו כל תנועה, הגדרת תקופתה
תלויה בהגדרת התנועה. באתר המתאים בויקיפדיה נכתב שהיא מסתיימת לקראת סוף
המאה ה-19, והלאומיות עולה במקומה. אבל, אפשר גם לומר שהיא קיימת עד היום,
כאשר היא מתפצלת לכיוונים רבים, כמו, התבוללות, מהפכנות סוציאלית, ציונות
חילונית, ציונית דתית, זרמים דתיים לא אורתודוקסים.</span>

<span dir="rtl">הכל תלוי בהגדרה.</span>

<span dir="rtl">ראשוני המשכילים היהודים היו יהודים שומרי מצוות, ובדומה
לחסידים הראשונים מרדו נגד השמרנות הרבנות. אך בעוד שהחסידים הושפעו רבות
מזרמים מהפכניים ביהדות, כמו קבלת האר"י והשבתאות, המשכילים הושפעו מזרמים
בתרבות האירופית, בתקופה המכונה "תקופת הנאורות".</span>

<span dir="rtl">בעוד שהחסידות נבנתה על ידי הנהגה כריזמטית תוך התפרצות
רגשית של המוני החסידים, ההשכלה נבנתה על ידי אליטה תרבותית (ענייה בדרך
כלל), ותפיסות רציונליות.</span>

<span dir="rtl">המאפיינים העיקריים של ההשכלה היהודית, הם, תפיסה לאומית
של תרבות, ולא רק של דת, ולכן הדגשת השפה העברית והיצירה הספרותית, בדרך
כלל תוך שימוש בשפת המקרא ביצירותיהם. מאפיין נוסף הוא הרצון להשתלב
במדינות אירופה כאזרחים בעלי זכויות וחובות, תוך שמירת ייחודם. צריך להדגיש
שוב שהמשכילים הראשונים היו דתיים, חלקם רבנים. רובם ככולם התחנכו בחינוך
דתי מסורתי, והפכו למשכילים בבגרותם.</span>

<span dir="rtl">כמובן, שתפיסות כאלה, מול הרבנות השמרנית, מחייבות
רציונליזם, ביקורתיות, וחופש מחשבה.</span>

<span dir="rtl">נתאר את תנועת ההשכלה במזרח אירופה באמצעות מספר אישים,
שאנחנו מכירים אותם היום כרחובות בתל אביב וערים אחרות.</span>

<span dir="rtl"><u>רבי ישראל מזמושץ' (נפטר ב 1772).</u></span>

<span dir="rtl">נולד בעיירה באוקראינה של היום, והתחנך בזמושץ' בפולין של
היום. שם למד תורה ותלמוד. אבל למד, דרך ספרים מימי הביניים פילוסופיה,
מתמטיקה ואסטרונומיה.</span>

<span dir="rtl">נדד בגרמניה ולמד גם שם. בברלין נתמך על ידי שניים מעשירי
הקהילה ועסק בהוראה.</span>

<span dir="rtl">משה מנדלסון למד אצלו פילוסופיה יהודית ומתמטיקה.</span>

<span dir="rtl">בין השאר כתב ספר על בעיות אסטרונומיות וגאומטריות
בתלמודים, ומאמר על הבערות וחוסר המוסריות בחברה היהודית (שאולי מתאים גם
היום?).</span>

<span dir="rtl">הנה קטעים מכתביו של ישראל מזמושץ', שנלקחו ממאמר:</span>

<span dir="rtl"><u>"נצח ישראל או רצח ישראל? מקום המדע בחידושיו של ר'
ישראל מזמוטש על התלמוד"</u> שכתב גד פרוידנטל, ונמצא ברשת.</span>

<span dir="rtl">ביקורת על הפלפול בישיבות:</span>

<span dir="rtl">מאז החלו הצרות הרבות והרעות להתגולל על קהל עדת ישראל //
וים קושי פרנסתם הולך וסוער עליהם והגלות פָרץ בארץ // התחילו קצת החכמים
שבכל דור ודור המבקשים פרנסתם ולא משיגים // לעשות חכמתם קרדום חותך מחייתם
// לכלכל שֵיבָתַם // \[...\] לכן התחילו אופני הלימוד להיות עקלקלות // ודרכי
החוכמה אבלות // החל השקר ומחנהו להיות פֶרץ בארץ להלך ולשוטט // ועמודי שמי
האמת להתמוטט // \[...\] שמו כל מגמתם לרדוף אחר המצאות שקריות מסברת כרסם
בדיות // ועיונים שקריים ומזוייפים</span> \[...\] <span dir="rtl">יחפאו
על תורתינו שקרים //</span>

<span dir="rtl">והוא מציע להכניס "חוכמות חיצוניות" ללימוד המקובל:</span>

<span dir="rtl">גם אם נראה שדברי הש"ס צריכין יישוב עפ"י איזה חכמה
מהחוכמות החיצונות, מאחת משבע החוכמות, או שצמחה שום קושיא על הש"ס מצד
איזה חכמה</span>, **<span dir="rtl">שגם בזה המצוה לעמוד על דברי החכמות
כדי ליישב דברי חז"ל....</span>**

<span dir="rtl">וזה בחוכמות שא"א \[שאי אפשר\] להכחיש דבריהם ולעקור
יסודותיהם בשום פנים, והוא חכמת הלימודית, הכוללת חכמת התכונה וההנדסה,
והצללים \[טריגונומטריה\], והראיה \[אופטיקה\]. בעבור שכל דברי חכמת
הלימודים נבנים על מופתים חזקים וברורים עד שהם כמו מוחשים שאין לדחותם
בשום פנים</span>.

<span dir="rtl">הדברים ברורים, אך כדי לראות את המהפכה ההשכלתית, צריך
לזכור את הקלישאה החרדית, שכל הידע האנושי נמצא בתורה (התורה קודמת
למדעים). כאן הוא רוצה להשתמש במדעים כדי להבין את התורה.</span>

<span dir="rtl">נשים לב שרב זה חי במקביל לבעש"ט ונפטר ממש בשנת פטירתו של
המגיד ממזריץ', כלומר ניצני ההשכלה מקבילים לניצני החסידות, וכמובן, הולכים
הרחק מהם.</span>

<span dir="rtl">תנועת ההשכלה היהודית מתפתחת קודם כל בברלין. כאן, נדלג על
פרק זה ונתרכז במזרח אירופה.</span>

<span dir="rtl"><u>ר' מנחם מנדל לפין מסטנוב (נפטר 1826)</u></span>

<span dir="rtl">נולד בעיירה בפולין-ליטא ונפטר בטרנופול, גליציה, האימפריה
האוסטרית.</span>

<span dir="rtl">החל בלימודי מדע בנוסף ללימודי מסורתיים לאחר שקרא ספר
אלגברה בעברית, מהמאה הקודמת. עבר לברלין, ובהשפעת מנדלסון תרגם ספר רפואה
עממית "רפואות העם" של רופא שוויצרי טיסו. אחר כך נדד בערי פולין.</span>

<span dir="rtl">ב 1792 אחרי חלוקת פולין, והמהפכה הצרפתית, כתב תזכיר
בצרפתית המציע לשפר את חיי היהודים על ידי ההשכלה. **הקמת בתי ספר מתקדמים,
ואיסור לימודי חסידות וקבלה**.</span>

<span dir="rtl">יחד עם זה ביקר משכילים בני זמנו שמזלזלים במצוות.</span>

<span dir="rtl">כתב יצירות שונות עד מותו, וביניהם תרגום ספרי מקרא
לאידיש, וחיבור אנטי חסידי "מחכימת פתי" שאבד בשואה.</span>

<span dir="rtl"><u>יוסף פרל (נפטר ב 1839)</u></span>

<span dir="rtl">יליד טרנופול (היום אוקראינה, אך בתקופתו חולקה פולין
הגדולה, והעיר הייתה בשלטון רוסי ובשלטון אוסטרו-הונגריה חליפות).</span>

<span dir="rtl">משפחתו דתייה כמובן, ומתנגדת לחסידות. הוא נטה לחסידות,
ואביו, כדי להרחיקו מהחסידות, העסיק אותו במסחר ושלח אותו לערים
שונות.</span>

<span dir="rtl">התוצאה שהפך משכיל, אם כי כל ימיו שמר מצוות.</span>

<span dir="rtl">במה התבטאה ההשכלה אצל יוסף פרל?</span>

<span dir="rtl">קודם כל הפך מתנגד חריף מאוד לחסידות. התנגדותו התבטאה
אפילו בהלשנה, והוא שהלשין לשלטונות על ר' ישראל מרוז'ין (מייסד חסידות
סדיגורה), בעניין הריגת שני מלשינים (הזכרנו את האירוע בשבוע
שעבר...).</span>

<span dir="rtl">אבל שתי פעילויות אחרות שלו משמעותיות הרבה יותר.</span>

<span dir="rtl">האחת היא הקמת בית ספר יהודי מודרני, שפתח אותו ב 1813
תחילה בביתו, ואחר כך במבנה מיוחד שהכיל גם בית כנסת, ספרייה, ואפילו בית
דפוס לצידו.</span>

<span dir="rtl">בית ספר זה הפך מודל לבתי ספר מתקדמים אחרים במזרח אירופה,
שכללו לא רק לימודים כלליים אלא גם לימודי מלאכה.</span>

<span dir="rtl">גם השלטונות הרוסיים, וגם השלטונות האוסטרים באותה תקופה,
תמכו בבתי ספר יהודיים משכיליים, משיקוליהם שלהם. במאה ה-19 הם כבר היו
מעוניינים לפתור את בעיית האנטישמיות מצד אחד, והפרודוקטיביות הנמוכה יחסית
של היהודים מצד שני, על ידי התבוללותם.</span>

<span dir="rtl">כך או כך, היה אינטרס משותף למשכילים ולשלטונות, לפחות
באופן חלקי, ולא פעם שיתוף פעולה. יוסף פרל קיבל מדליה גם משלטונות רוסיה
וגם משלטונות אוסטריה.</span>

<span dir="rtl">אבל לא להגזים, כאשר ניסה להשתדל אצל האוסטרים שירשו
ליהודים ללמוד רוקחות נתקל בסירוב. אנחנו נמצאים בתקופת ביניים, לפני
שוויון זכויות מלא.</span>

<span dir="rtl">המפעל השני שבו הצטיין יוסף פרל, וטרם מוצה עד היום הוא
מפעלו הספרותי.</span>

<span dir="rtl">ספרייתו שלו כללה, אגב, 4000 ספרים. הארכיון שנותר לפליטה
משתי מלחמות עולם, נמצא בספרייה הלאומית.</span>

<span dir="rtl">יש אומרים, שיוסף פרל הוא ראשון הסאטיריקנים העבריים.
הסאטירה המפורסמת שלו היא "מגלה טמירין", ספר אנטי חסידי, שמורכב מ 151
איגרות מפוברקות של חסידים. הספר היה כנראה משכנע ביותר, כי חסידים חשבו
בתחילה שהוא אמיתי, והפיצו אותו בעצמם, וכשהבינו סוף סוף שמגחיכים אותם
החלו לשרוף את הספרים.</span>

<span dir="rtl">הנה קטע לדוגמה (כל זה מהויקיפדיה):</span>

<span dir="rtl">הנני שולח לך ע"י מוכ"ז \[=מוסר כתב זה\] במיוחד א' קווארט
יין מחותם בחותם שלי, ותיכף ומיד תתן לפריידה לשתות ממנו, **כי זה היין הוא
מאותו יין שהסתכל בו רבינו** הקדוש שיחי', ובוודאי תהיה בריאה מזה. לא
יכולתי לאמר לרבינו לעשות פדיון עבור פריידה, \[כלומר, לעשות טקס ברכה או
לתת קמע\] מחמת שלא שלחת מעות על הפדיון, וידעת שעל פדיון צריך ליתן מעות,
אך המזל היה ששלח איש אחד מלאכיטש על פדיון לרבינו הק', ורבינו הק' היה בעת
הזאת בחדר התבודדות שלו, ולקחתי המעות פדיון עם הצעטיל \[=הפתק\] ששלחו משם
מיד השליח למסרם לרבינו שיחי', ולקחתי הצעטיל ששלחו והטמנתי אותו, ונתתי
לרבינו הק' צעטיל אחר עם השם של פריידה, ושם אמה, עבור דמים מרובים, ושלא
תפיל, ועשה רבינו פדיון, ויהיה עי"ז \[=על ידי זה\] בוודאי הכל טוב,
ולמע"הש \[=ולמען השם\] לכתוב לי ע"י מוכ"ז מה היא עושה, כי אני ג"כ בעצבות
מזה שהיא חולה.</span>

<span dir="rtl">עיקר שכחתי למען השם באם שישאר מהיין, אזי תשלח אותו לי
בחזרה, כי הוא דבר יקר מאד, ורק פעם אחד כאשר רבינו הק' היה בחדוה גדולה
מאד, והיה לו ממני תענוג גדול, **נתן לי במתנה ד' קווארט מזה היין שהסתכל
בו, ומי יודע אם יהיה לי זה הזכייה כל ימי חיי. **</span>

<span dir="rtl">הספר "מגלה טמירין" נמצא ברשת חופשי.</span>

<span dir="rtl"><u>נחמן קרוכמל (רנ"ק) (נפטר ב 1840)</u></span>

<span dir="rtl">יליד ברודי (מערב אוקראינה היום, מזרח איזור
גליציה).</span>

<span dir="rtl">למד לימוד מסורתי, אך התעמק בפילוסופיה יהודית, הרמב"ם,
אבן עזרא, ואחר כך גם משה מנדלסון ושלמה מימון. למד גרמנית בכוחות עצמו,
ואז למד פילוסופיה לא יהודית (קאנט, פיכטה, הגל). למד שפות רבות, והשכלתו
הייתה רחבה ביותר.</span>

<span dir="rtl">נחשב לפילוסוף והיסטוריון, ולאחד הגדולים במשכילים. גדולתו
בחוג תלמידים שאסף סביבו. שנים רבות עמל על ספר אחד, שיצא אחרי מותו בשם
"מורה נבוכי הזמן".</span>

<span dir="rtl">יש, כרגיל, ויכוח בין חוקרי המאה העשרים על מידת השפעתו.
יוסף קלוזנר ואליעזר שביד, טוענים שכל חוקרי תולדות ישראל בדורות האחרונים
הושפעו ממנו, בעוד שגרשום שלום טוען שהשפעתו סמלית בלבד.</span>

<span dir="rtl">רנ"ק היה יהודי דתי, מאמין, אבל שואף לרוחב אופקים. הנה
כמה שורות מ"מורה נבוכי הזמן" בסגנונו הפילוסופי:</span>

<span dir="rtl">...נוכל לכלול את הלמודים הנעלים ההם המכוונים בשלש
מחלקות:</span>

1.  <span dir="rtl">למוד ידיעת מהותם של הרוחני והשכלי, ואיך יוכר
    בנמצאות, בנפשות היצורים כולם, ויותר במין האדם במשפחותם לגוייהם, ועוד
    יותר בסגולות המין הוא, ..... ועל כן כנוהו בשם הכולל מעשה מרכבה.  
    \[יש לשים לב שהוא משתמש במושגים המסורתיים של תורת הסוד לתיאור הרוח
    של העולם, אולי למטה-פיזיקה\]</span>

2.  <span dir="rtl">ציור אמתי מכלל העולם כלו וערך חלקיו זא"ז, פנימיות
    עצמי פרטי הנמצאות לפי טבעם החמרי והרוחני, התחלות הכחות הנטועים בכל
    דבר...  
    \[כלומר, העולם החומרי בלשון אריסטו, הפיזיקה\]</span>

3.  <span dir="rtl">למוד כוונת כלל התורה וסוד פנימי של כל המצווה בה, נפש
    האדם ובחירתה, בריאותה חליה ורפואתה, כוח החיים והמות הטוב והרע, תכלית
    מציאות האדם בעולם....  
    \[כלומר, האתיקה\]</span>

<span dir="rtl">בניגוד לרוב המשכילים, הוא מתייחס בביקורת, אבל בסלחנות
אפילו לחסידים:</span>

<span dir="rtl">כאשר ילהיב המאמין את נפשו לעבודה, ויפשוט מחשבתו מעסקי
העולם ומחמדי החיים, יבוא למאוס בכל הנופל תחת החושים, **אחר תקטן בעיניו
גם ההשגה השכלית, מוגבלת בשמושה על-פי ההגיון והבקורת,** יהפוך עינו כל
היום רק אל מעמד נפשו הנלהבת ויחלום בה כחות השגה חדשה ועוז
ממרומים</span>.<span dir="rtl">...</span>

<span dir="rtl">...</span> <span dir="rtl">צעד אחרון, ישתגע לחשוב עצמו
כשותף להבורא ית”ש, ושבידו לשנות הטבע כחפצו ולגזור אומר ולהניע אותה
מחוקיה, **עד שלבסוף יגיע שגעונו לספר על-עצמו בתארים נשגבים מן האנושיות
ומן הרוחניות, וקרוב מאד מאד לעשות עצמו אלוה תעתועים.**</span>

<span dir="rtl">\[זה כבר ה"צדיק" החסידי עצמו\]</span>

<span dir="rtl">אבל, הכל מתחיל מהתלהבות כנה.</span>

<span dir="rtl"><u>שלמה יהודה רפפורט (שי"ר) (נפטר ב 1867)</u></span>

<span dir="rtl">אישיות זו מדגימה יפה את מעמדם של משכילי מזרח אירופה.
וכרגיל, אדם מוגדר, לא פעם, על ידי מי שהתנגד לו, או על ידי מי שהוא לחם
בו....</span>

<span dir="rtl">שי"ר תקף והותקף על ידי החסידים והמתנגדים, והוא גם תקף
בזעם את הרפורמים בגרמניה, על התרחקותם מהדת, והותקף על ידם כשמרן.</span>

<span dir="rtl">עד גיל 20 למד רק תורה (במובנה הרחב), את הצטרפותו לעדת
המשכילים הקטנה החל בקריאת "מורה נבוכים" (כמו לא מעט מהמשכילים) ואחר כך
למד גרמנית צרפתית, ומכאן דרכו סלולה להרחבת אופקים.</span>

<span dir="rtl">כבר בשנות העשרים שלו כתב גם נגד החסידים ונגד המתנגדים,
והתחבר עם משכילי לבוב (היא לביב, היא למברג).</span>

<span dir="rtl">אחר החל לפרסם דברי מחקר ביהדות. אולי הראשון שפרסם (1823)
מחקר על יהודי תימן ואתיופיה, וכתב מחקרים גם על הקראים והכוזרים.</span>

<span dir="rtl">אחר כך חקר את ההיסטוריה של חכמי ישראל.</span>

<span dir="rtl">מאמריו בנושא נאספו בספר בשם "יריעות שלמה", נמצא ב</span>
HEBREWBOOKS <span dir="rtl">. חלק גדול ממסקנותיו התבררו כמוטעות אחרי
גילוי הגניזה הקהירית. זה לא חשוב, כמובן, לעניין אופיו כמשכיל, ולעובדה
שעל רוב הדמויות אין מחקרים קודמים.</span>

<span dir="rtl">הרפורמים (אברהם גייגר) ביקרו אותו על מחקריו, כשמרני,
והוא ביקר אותם חזרה...</span>

<span dir="rtl">ב 1837 בסיוע השלטונות, מונה לרב העיר טרנופול, עיר עם
קבוצת משכילים גדולה. אולי משום כך, ניסה להתיישר עם השמרנים ופרסם מכתב
גינוי לרפורמטור אברהם גייגר.</span>

<span dir="rtl">זה לא עזר, והשמרנים תקפו אותו בפשקווילים, הפצת שמועות על
עברותיו, ועוד, הכל כרגיל אצלנו. למעשה, הוא ברח משם.</span>

<span dir="rtl">ב 1840 הוא עובר לפראג ונבחר להיות אב בית דין שם. שם המצב
ההפוך. יהודי העיר אינם משכילים אך נוטים להתבוללות, ושולחים את ילדיהם
לבתי הספר הממשלתיים, מבלי להשלים את לימודיהם בתלמודי התורה. יהודי פראג
בחלקם ראו אותו כשמרן, והוא, לעומת זה כותב את ספרו "תוכחה מגולה" כנגד
הרפורמה, ב 1846. אך ב 1861 הוא כותב את "דברי שלום ואמת" כנגד
האורתודוקסים...</span>

<img src="images-151/media/image1.png"
style="width:7.15596in;height:11.36604in"
alt="יריעות שלמה - רפפורט, שלמה יהודה ליב בן אהרן חיים, 1790-1867" />

<span dir="rtl"><u>אברהם מאפו (נפטר ב 1867)</u></span>

<span dir="rtl">תולדות חייו של אברהם מאפו, בתחילתן, דומות לאלו של
המשכילים שהזכרנו לעיל. אך דרכו בבגרותו שונה.</span>

<span dir="rtl">אברהם מאפו נולד בעיירה ליטאית ליד קובנה (אז באימפריה
הרוסית), למשפחה ענייה וכמובן דתייה מאוד (אביו היה מלמד גמרא). בילדותו
נחשב לעילוי, ודרכו לספרות הייתה מקרית כמו חדירת ההשכלה בימים ההם.</span>

<span dir="rtl">הוא מצא ספר תהילים עם תרגום ללטינית, והחל ללמוד לטינית
על פי התרגום, וגם הצליח.</span>

<span dir="rtl">משם התקדם לשירה הקלאסית הלטינית, ללימוד צרפתית, גרמנית
ורוסית, ולקריאה של ספרי חול בסתר.</span>

<span dir="rtl">את הרומן הראשון והמפורסם ביותר שלו "אהבת ציון" הגה כבר
בגיל 22, אך הוא פורסם רק בהיותו בן 44 בערך בשנת 1852. כעשרים שנה עסק
בכתיבתו (התפרנס בדרך כלל מהוראה בבתי עשירים, ובשלב מסוים הפך למורה בבית
ספר ממשלתי ליהודים).</span>

<span dir="rtl">ספר זה הוא הראשון או אחד הראשונים שהוא רומן בעברית,
והרקע שלו ארץ ישראל בתקופת התנ"ך. הספר זכה להצלחה גדולה ביותר, תורגם
להרבה שפות יהודיות (אידיש, לדינו, ערבית יהודית, פרסית יהודית) וגם לשפות
זרות.</span>

<span dir="rtl">מובן שהאורתודוקסים תקפו את היצירה הזאת.</span>

<span dir="rtl">אם מחפשים זרעים לתמורות היסטוריות, ניתן לראות בספר זה גם
ראשית צמיחתה של הספרות הלאומית היהודית, וגם עוד טריגר (מַזְנֵק בעברית)
לציונות.</span>

<span dir="rtl"><u>אד"ם הכהן (נפטר ב 1878)</u></span>

<span dir="rtl">אברהם דב-בער מיכלישוקר הכהן, גם הוא ליטאי, נולד בווילנה
למשפחת לבנסון.</span>

<span dir="rtl">התייתם מאמו בגיל צעיר, ועבר לגור עם סבו, יחד עם אביו שלא
הצליח במיוחד בחייו. כמו כולם למד תלמוד, וכמו רובם היה עילוי. דווקא לאחר
לימודיו השגרתיים הוזמן ללמוד תנ"ך, כנראה בצורה מתקדמת יותר, על ידי ר'
משה כהן, שחשובי העיר ווילנה מסרו לו את בניהם ללמדם.</span>

<span dir="rtl">בגיל 13 נשא אישה (רובם כך) ועבר לגור אצל חותנו בעיירה
מיכלישוק (מכאן שמו), וישב שם שמונה שנים. אחר כך נתמנה למשרת דיין, ואחר
כך מלמד, ואז החל ללמוד מדעים ופילוסופיה. מאוחר יותר היה מורה לעברית
וארמית בבית המדרש לרבנים בווילנה (שהיה בחסות השלטון הרוסי!). בניגוד
למשכילים אחרים לא ידע שום לשון מלבד עברית (?).</span>

<span dir="rtl">בשעתו נחשב לראש המשכילים בווילנה, וכך כותב עליו שמואל
ליב ציטרון (מתוך פרויקט בן יהודה):</span>

<span dir="rtl">משתמש בשם "לבנסון" שהוא שם משפחת אביו.</span>

<span dir="rtl">האידֶאל של לבנסון היה: אור, השכּלה, דעת וחיים מתוקנים, על
האידאל הזה נלחם כל ימיו מלחמה שאינה פּוסקת בּחרוף-נפש ממש. הוא עמד על
שדה-הקטל בּראש אוסרי מלחמת-ההשכלה, ושמו שמש סמל וסיסמה לכל בּעלי הדעות
וההשקפות החדשות, שנאספו לדגלו, לבנסון היה מיסד בּית-הכנסת של המשכילים,
שקרא לו בּשם</span> “**<span dir="rtl">טהרת-הקדש</span>**” –
<span dir="rtl">הלא הוא בּית-הכּנסת העומד וקיים בּוילנה עד היום – והוא היה
המטיף הראשון, שהפיץ מעל בּמתו את דעותיו והשקפותיו בין הקהל העברי</span>.

<span dir="rtl">מפעלו הספרותי הם ספרי שיריו, שהראשון בהם "שירי שפת קודש"
יצא בשנת 1843.</span>

<span dir="rtl">למרות, שאין הערכה גדולה לשיריו היום, הם התקבלו בזמנו
בהתלהבות בחוגי המשכילים, והשפיעו על הבאים אחריו.</span>

<span dir="rtl">לקבלה של תמונה ברורה יותר של תנועת ההשכלה היהודית במזרח
אירופה, להלן קטעים</span>

<span dir="rtl">מתוך</span>

<span dir="rtl"><u>"לבי במערב": תנועת ההשכלה במזרח אירופה</u>,</span>

<span dir="rtl">מאמר מאת ישראל ברטל באתר מטח.</span>

<span dir="rtl">שלא בדומה לתנועת החסידות, שלבשה במחצית הראשונה של המאה
התשע-עשרה אופי של תופעה המונית, והקיפה מאות אלפים של מאמינים בכל רחבי
מזרח-אירופה, היתה תנועת ההשכלה, אף שהיו לה, כאמור, סממנים מובהקים של
תנועה, מוגבלת עד לאמצע המאה התשע-עשרה **לכמה מאות בודדות של תומכים
ומזדהים**. כאן המקום להשמיע הערת ביקורת נוספת על ההיסטוריה המקובלת של
תנועת ההשכלה במזרח-אירופה. כל הקורא בספרי ההיסטוריה, מתרשם שתנועת ההשכלה
היתה הזרם המרכזי שהביא לשינוי בחברה היהודית! האורתודוכסיה היהודית של
היום מחזקת את הדימוי המוטעה הזה ו"מאשימה" את ההשכלה כמעט בכל תמורה
שהתרחשה בחברה היהודית במאתיים השנים האחרונות. לאמיתו של דבר, מה ששינה את
החברה היהודית היו תהליכי המודרניזציה עצמם, וההשכלה היתה לא **גורם** אלא
דווקא **תוצאה** של תהליך המודרניזציה. יתירה מכך, הופעתה של התנועה הזאת
היתה אחת התגובות האפשריות של החברה היהודית-לתהליכי המודרניזציה האחרים:
שקיעת המשק הפיאודלי ועליית הסדר הקפיטליסטי; התפרקות האוטונומיה היהודית;
**הגברת מעורבותה של המדינה הריכוזית בחיים הפנימיים של היהודים**; תהליכי
ההגירה והעיור - כל אלה עירערו את יסודותיה של החברה היהודית המסורתית, ולא
ההשכלה היא שעשתה זאת. אלא שגם אויבי תנועת ההשכלה וגם המשכילים עצמם היו
שותפים, מסיבות הפוכות לחלוטין, לטענה שההשכלה היתה תופעה רבת השפעה וכי
היא זו שגרמה לתמורות הגדולות שחלו בחברה היהודית במאה התשע-עשרה</span>.

<span dir="rtl">באיזה מובן, אם כן, היתה ההשכלה במזרח-אירופה אחת מן
התגובות שהתעוררו בחברה היהודית לתהליכי המודרניזציה, ולא רק גורם, אחד
מרבים, למודרניזציה? **ניתן לומר כי משכילי מזרח-אירופה ביקשו דרכים
להתגונן בפני השפעותיהן החריפות של תמורות העת החדשה, על-ידי קבלתן המבוקרת
והממותנת של אלה**. כבר עמדנו על כך כי המשכילים לא ביקשו להביא להיעלמותה
של החברה היהודית. הם גם לא שאפו להביא להיעלמותם של היהודים כיחידים. רבים
מהם ראו בקבלה מהירה ובלתי מבוקרת של תהליכי השינוי, **סכנה לעצם קיומה של
זהות יהודית בעתיד.** כאמור, ביקשו "לתקן" את היהודים. דמות החברה העתידה
שביקשה תנועת ההשכלה לעצב, היתה ונשארה חברה של "יהודים מתוקנים" - ולא של
"לא יהודים" המשתלבים בחברה האוניברסלית. פירושו של דבר הוא, כי במסגרת
הסתכלות רחבה יותר על מה שהתרחש במזרח-אירופה באמצע המאה התשע-עשרה, לא היו
המשכילים שונים, בסופו של דבר, מן האורתודוכסיה, שנואת נפשם ושונאתם
הגדולה. .....</span>

<span dir="rtl">המשכילים במזרח-אירופה היו, במובן מסוים, האבות הקדמונים
של כל תנועות השימור היהודיות הגדולות של סוף המאה התשע-עשרה וראשית המאה
העשרים. אין זה מקרה, למשל, כי קו ישיר מוליך מן ההשכלה היהודית אל ראשיתה
של הלאומיות היהודית המודרנית (בניגוד למה שניתן היה לקרוא בהיסטוריוגרפיה,
הציונית מן הסוג הישן). הלאומיות היהודית לאו דווקא מרדה בהשכלה. היא
המשיכה את עולם מושגיה של ההשכלה והיטתה אותם אל הלאומיות</span>.

<span dir="rtl">.....</span>

<span dir="rtl">תנועת ההשכלה היהודית במזרח-אירופה הכניסה מימד חדש
לחלוטין בתקשורת. ראשית הופעתה של העיתונות כאפיק להחלפת דיעות ולהפצת
רעיונות, היתה מפעלם של המשכילים.</span>

<span dir="rtl">ואני מוסיף את דעתי כאן, על ההבחנה בין ההשכלה לבין
הרפורמה, באנלוגיה למצב היום.</span>

<span dir="rtl">הרפורמה ניסתה להפוך את החרדים למסורתיים, וכך לאפשר
ליהודים להשתלב במדינות מושבם כאזרחים רגילים, השונים במנהגיהם. ההשכלה
ניסתה לתקן את היהודים כך שיוכלו כקהילה להשתלב במדינה המודרנית.</span>

<span dir="rtl">וזאת הזדמנות להזכיר לטובה את העיתונים היהודיים
הראשונים.</span>

<span dir="rtl"><u>המאסף</u></span>

<span dir="rtl">התחיל לצאת לאור כבר ב 1784, ויצא עם הפסקות בקניגסברג (אז
גרמניה, היום קלינינגרד במובלעת רוסית בין פולין לליטא), ואחר כך בברלין,
ובברסלאו (פולין). הופיע פעם בחודש, ומטרתו הייתה הפצת השכלה ושימוש בשפה
העברית בקרב היהודים. כלל ביאורים למקרא, ביוגרפיות של גדולי ישראל, דברי
שירה, חדשות על ההתפתחויות באירופה וביקורת על ההנהגה הרבנית. יצא לאור
כחמש עשרה שנה.</span>

<img src="images-151/media/image2.jpeg"
style="width:4.39444in;height:7.64443in" />

<span dir="rtl">גיליון משנת 1784 עם שיר מאת נפתלי הרץ ווייזל לכבוד הקיסר
יוזף השני.</span>

<span dir="rtl"><u>המגיד</u></span>

<span dir="rtl">שבועון עברי, שיצא לאור בין 1856 ל 1903, תחילה בעיר ליק
(היום פולין), אחר כך בברלין, בקרקוב, ובוינה.</span>

<span dir="rtl">היה במה לתנועת ההשכלה ובהמשך גם ל"חיבת ציון".</span>

<span dir="rtl">גיליונות של העיתון הגיעו גם לצפון אפריקה.</span>

<img src="images-151/media/image3.jpeg"
style="width:7.16528in;height:4.55556in"
alt="שער עיתון &quot;המגיד&quot; ב-1870" />

<span dir="rtl">מלבד הצהרת הכוונה הרשומה לעיל, בגיליון הראשון, כבר מצהיר
העורך:</span>

<span dir="rtl">השמרו בנפשותיכם לבלי לכתוב אלי דבר אף לא חצי דבר מפי
השמועה.</span>

<span dir="rtl">(נזהר מפייק ניוז)</span>

<span dir="rtl"><u>המליץ</u></span>

<span dir="rtl">יצא בין 1860 עד 1904 תחילה כשבועון ואחר כך כיומון,
באימפריה הרוסית (אודסה, פטרבורג).</span>

<span dir="rtl">תחילה ביטא את רעיונות תנועת ההשכלה, ומשנת 1882 את
השקפותיה של תנועת "חובבי ציון".</span>

<img src="images-151/media/image4.jpeg"
style="width:7.16528in;height:4.275in" />

<span dir="rtl"><u>הצפירה</u></span>

<span dir="rtl">ב 1862 החל לצאת בוורשה כשבועון, וכיוונו העיקרי היה עיסוק
במדעים.</span>

<span dir="rtl">אך אחרי 25 גיליונות חדל, וחודש ב 1874 בברלין, כבר על ידי
המשכילים המאוחרים יותר, שאפשר לשייכם לתנועה הלאומית, כמו פרץ סמולנסקין,
יל"ג ונחום סוקולוב.</span>

<span dir="rtl">מ 1886 היה ליומון, וכלל ענייני דיומא, ספרות ומאמרי
ביקורת.</span>

<img src="images-151/media/image5.jpeg"
style="width:7.16528in;height:4.80486in" />

<span dir="rtl">אלה לא היו העיתונים היחידים במאה ה-19.</span>

<span dir="rtl">המעוניינים יחפשו גם את "הכרמל", "עברי אנוכי", "היום"
ועוד.</span>

<span dir="rtl">אבל ברור שלעיתונות הייתה חשיבות עצומה ביצירת דעת קהל,
וביכולת התארגנות של תנועות. ומעניין להשוות אותה עם הרשתות החברתיות של
היום.</span>

<span dir="rtl">מצד אחד חסרונה של העיתונות הוא הגבלת הדעה לעורכי
העיתונים וחבריהם. מצד שני האחריות בהפצת ידיעות ורעיונות גדולה בהרבה. אך
זה נושא בפני עצמו.</span>
