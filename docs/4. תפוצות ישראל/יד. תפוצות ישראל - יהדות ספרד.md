<span dir="rtl"><u>תפוצות ישראל – יהדות ספרד</u></span>

<span dir="rtl">את ספרד כולנו מכירים....</span>

<span dir="rtl">נסתפק בהיסטוריה קצרה מאוד של ספרד, שתתן לנו את הרקע
לתקופה של כ 600 שנים של יהדות משמעותית בספרד.</span>

<span dir="rtl">כדי לסבר את האוזן, ולזכור, "נעגל" את השנים.</span>

<span dir="rtl">בתקופות עתיקות, שלפני הספירה, התיישבו בספרד עמים שונים
שנדדו בעיקר מהצפון.</span>

<span dir="rtl">בין ראשית הספירה (קצת קודם) ועד שנת 400 בערך, ספרד היא
מושבה רומית.</span>

<span dir="rtl">לאחר שנת 400 משתלטים שבטי הוויזיגוטים על ספרד ושולטים בה
עד 700 בערך.</span>

<span dir="rtl">שבטים אלו הם שבטים גרמאנים, אך הם קיבלו את
הנצרות.</span>

<span dir="rtl">משנת 700 בערך משתלטים המוסלמים, המגיעים מדרום, על כל
ספרד, כאשר בין 756 ל 1031, השליטה היא בידי אמירות אל-אנדלוס, שבירתה
קורדובה.</span>

<span dir="rtl">אמירות אל-אנדלוס מצטיינת בשגשוג כלכלי, יחסי שלום בין
הדתות, חינוך חינם לעניים, ספריות, אוניברסיטה, מדע, שירה... תקופת
הזוהר.</span>

<span dir="rtl">אבל, ב 1031 מתפרקת האמירות לממלכות עצמאיות. מאבקי שלטון
מפרקים והורסים.</span>

<span dir="rtl">עדיין המצב סביר.</span>

<span dir="rtl">ב 1090 נכבש האיזור המוסלמי בידי שושלת המוראביטון הקנאית
ששלטה קודם במגרב, ומצב היהודים התערער, אבל נסבל. סוף תור הזהב של יהדות
ספרד.</span>

<span dir="rtl">ב 1148 נכבש על ידי האל מווחאדון, שאלצו את היהודים
להתאסלם או לברוח לאיזור הנוצרי, או לארצות אחרות.</span>

<span dir="rtl">כבר ב 722 מתחילים הנוצרים מצפון לכבוש את ספרד מחדש,
כיבוש שמסתיים 700 שנה מאוחר יותר ב 1492, ונקרא רקונקיסטה (כיבוש
מחדש).</span>

<span dir="rtl">ב 1085 נכבשת טולדו (קרוב למדריד היום, מרכז ספרד).</span>

<span dir="rtl">ב 1236 נכבשת קורדובה. ומיד אחריה סביליה.</span>

<span dir="rtl">וממלכת גרנדה נשארת מוסלמית עד 1492.</span>

<span dir="rtl">עם כיבוש גרנדה, כל ספרד בידי הנוצרים, ובאותה שנה מגורשים
היהודים והמוסלמים מכל ספרד. 6 שנים אחר כך הם מגורשים גם מפורטוגל.</span>

<img src="יד. תפוצות ישראל - יהדות ספרד/media/image1.jpeg"
style="width:6.72451in;height:4.84375in"
alt="תמונה שמכילה מפה התיאור נוצר באופן אוטומטי" />

<img src="יד. תפוצות ישראל - יהדות ספרד/media/image2.png"
style="width:6.26806in;height:4.59371in"
alt="מפה אינטראקטיבית של ספרד - בא-במייל טיולים בארץ ובעולם" />

<span dir="rtl">יהודים ישבו בספרד, כנראה מהתקופה הרומית. נמצאו מצבות
מהמאה השלישית לספירה. בשנת 306 כבר עוסקת ועידה כנסייתית נוצרית בהפרדה
בין יהודים ונוצרים. במאה השביעית כבר מגרשים מלכים ויזיגוטים נוצרים את
יהודי ספרד, או רודפים אותם, אך בשנת 711 רוב ספרד נכבשת על ידי
המוסלמים.</span>

<span dir="rtl">טעות לחשוב שהמרכז היהודי פרח בחסות האסלאם ודוכא על ידי
הנצרות.</span>

<span dir="rtl">ההיסטוריה, כרגיל, מסובכת ביותר.</span>

<span dir="rtl">אמנם תקופת הזוהר של אמירות קורודובה (750 עד 1031, ואחרי
פירוקה עד 1100בערך), היא גם תקופת זוהר ליהדות ספרד, אבל, ראשית, אנו
שומעים על יהדות מפותחת רק במאה העשירית, ואחרי 1100, ובעיקר אחרי 1150,
נכבשת חצי ספרד המוסלמית על ידי מוסלמים קיצוניים הבאים ממרוקו (תחילה
המוראביטון, ואחר כך אל-מוואחידון הגרועים מהם) ואלו מאלצים את היהודים
להתאסלם. רבים בורחים, לחלק הנוצרי של ספרד, או לארצות אחרות. תקופת הזוהר
תחת שלטון האסלם היא בערך 200 שנה (950 עד 1150).</span>

<span dir="rtl">רבים מגדולי היהודים בספרד, חיו דווקא תחת הנצרות, במאות ה
-12 עד ה-15, שבהם היו תקופות טובות, ותקופות של רדיפות קשות.</span>

<span dir="rtl">התקופה הקשה ביותר בספרד הנוצרית מתחילה במאה ה-14. בסופה,
בשנת 1391 (קנ"א) מתחילות פרעות קשות ביהודים בכל ערי הממלכות. יהודים רבים
מתנצרים כדי להציל את נפשם, ורבים מהגרים לפורטוגל, צפון אפריקה ומדינות
אחרות. בדרך כלל המלכים התנגדו לפרעות אך לא הצליחו לרסן אותן. פרעות אלה
מכונות גזירות קנ"א.</span>

<span dir="rtl">גם השנים הבאות היו קשות ליהודים.</span>

<span dir="rtl">עם כיבוש גרנדה על ידי המלך פרדיננד השני, ב 1492 הוצא צו
גירוש נגד כל יהודי שלא יתנצר. חמש שנים אחר כך גורשו היהודים גם מפורטוגל,
ששם המצב היה מסובך בהרבה ולא נאריך כאן.</span>

<span dir="rtl">מעריכים ששני שלישים מיהודי ספרד התנצרו, ושליש התפזר בין
ארצות הים התיכון, לארצות שהיו בשליטת העות'ומנים, ולאיטליה. במאות הבאות
עזבו גם אנוסים רבים את ספרד ואת פורטוגל וחזרו ליהדות בארצות
אחרות.</span>

<span dir="rtl">בשנת 1868 הכריזה ממשלת ספרד על ביטול הגירוש... טוב מאוחר
מלעולם לא.</span>

<span dir="rtl"><u>אחת השיטות הנוצריות ללחוץ על היהודים להמיר את דתם,
הייתה הויכוחים הדתיים.</u></span>

<span dir="rtl">נקודת המוצא הדתית, גם של הנוצרים וגם של היהודים, היא שיש
אמת אחת, ולכן או שהדת היהודית היא הנכונה (ליהודים), או שהנצרות היא
הנכונה (לכל באי עולם).</span>

<span dir="rtl">בדרך כלל, הויכוחים הדתיים אורגנו על ידי אנשי דת נוצריים,
לא פעם נגד רצון המימסד הפוליטי (המלוכה והשרים). הצד הנוצרי השתמש לא פעם
בידע של מומרים יהודים שהיו נלהבים להראות את נאמנותם לדת החדשה.</span>

<span dir="rtl">כך או כך, סיומם של הויכוחים היה תמיד רע
ליהודים...</span>

<span dir="rtl">שני ויכוחים מפורסמים היו בתקופה שאנו עוסקים בה,
בספרד.</span>

<span dir="rtl"><u>ויכוח ברצלונה</u></span>

<span dir="rtl">התנהל בשנת 1263, בברצלונה, בחסות יעקב הראשון מלך קטלוניה
ואראגון, במשך ארבע ימים. יתכן מאוד שהתמריץ של ראשי הכנסייה היה ויכוח
פריז, שנערך כעשרים שנה קודם, ולאחריו נשרפו כל כתבי היד של התלמוד
בצרפת.</span>

<span dir="rtl">בויכוח נדונה השאלה אם המשיח כבר בא או עתיד לבוא, וכן אם
ישו הוא המשיח, ואם המשיח הוא אלוהים. כמובן, שאלות שקשורות בעיקרי האמונה
הנוצרית.</span>

<span dir="rtl">יהודי מומר בשם פאבלו כירסטיאני השתתף בויכוח מהצד הנוצרי,
והרמב"ן ייצג את הצד היהודי. המלך היה דווקא הגון, ובלי לקבוע מי ניצח שלח
את הרמב"ן בשלום.</span>

<span dir="rtl">הרמב"ן סיכם את הויכוח בספר, ואז דרשו יוזמי הויכוח
להעמידו לדין על השמצת הנצרות בספרו. משום כך ברח הרמב"ן לארץ
ישראל.</span>

<span dir="rtl"><u>ויכוח טורטוסה</u></span>

<span dir="rtl">התנהל בעיר טורטוסה, גם היא בקטלוניה ב 1414-1413, בתנאים
קשים בהרבה ליהודים.</span>

<span dir="rtl">היוזם היה מתיימר להיות אפיפיור, שקבע שאין מה להתווכח על
אמיתות הנצרות, אלא רק על מובאות מהתלמוד המאמתות את הדעה שהמשיח כבר
בא.</span>

<span dir="rtl">מהצד הנוצרי היה שוב מומר בשם יהושע הלורקי, ומהצד היהודי
רבנים מקהילות שונות (הידוע יותר הוא ר' יוסף אלבו מחבר "ספר
העיקרים").</span>

<span dir="rtl">על היהודים נאסר לומר דבר הפוגע בנצרות... וכמובן, הנוצרים
הכריזו על נצחונם, והגבירו את לחצם להמרת דת.</span>

<span dir="rtl"><u>אך נחזור מכאן לתחילת תור הזהב</u></span>

<span dir="rtl">מכיוון שלא ידוע הרבה על תחילתו, כלומר, על המאה העשירית,
מתחילים באגדה, או ספק אגדה.</span>

<span dir="rtl"><u>אגדת ארבעת השבויים</u></span>

<span dir="rtl">ארבעה תלמידי חכמים נשבו על ידי שודדי ים, בערך ב 990
לספירה.</span>

<span dir="rtl">הם נפדו על ידי קהילות יהודיות בארצות שונות: מצרים,
קירואן (תוניס), ספרד, וארץ נוספת שמיקומה אינו ברור.</span>

<span dir="rtl">וכך כותב בסיפור האגדה, ר' אברהם בן דאוד (במאה
ה-12):</span>

<span dir="rtl">.... וחכמים אלו לא הגידו לאדם בעולם מה טיבם ומה חכמתם.
והשליש \[מי ששבה אותם\] מכר את רב שמריה באלכסנדריא של מצרים, ומשם עלה
למצרים והיה לראש. ומכר את ר' חושיאל באפריקא בחוף הים, ומשם עלה אל מדינת
אלקירואן, שהייתה בימים ההם חזקה מכל מדינות ישמעאל שבארץ המערב, ושם היה
ר' חושיאל לראש, ושם הוליד את רבינו חננאל בנו</span>.

<span dir="rtl">ובא השליש לקרטובא ומכר שם ר' משה ור' חנוך בנו, ופדאוהו
אנשי קורטובא, וכמדומין היו שהוא [עם
הארץ](https://he.wikipedia.org/wiki/%D7%A2%D7%9D_%D7%94%D7%90%D7%A8%D7%A5)</span>.
<span dir="rtl">והייתה בקורטובה בית הכנסת ששמה כנסת המדרש, והיה
שם [דיין](https://he.wikipedia.org/wiki/%D7%93%D7%99%D7%99%D7%9F_(%D7%94%D7%9C%D7%9B%D7%94))</span> <span dir="rtl">ששמו
ר' נתן, וחסיד גדול היה, **אבל לא היו אנשי ספרד בקיאין בדברי רבותינו
ז"ל,** .... וכששמע הוא והתלמידים את דבריו \[של ר' משה שנפדה\] תמהו זה אל
זה ושאל ממנו לפרש להם ההלכה, ופירש להם ההלכה כהוגן, וכל אחד ואחד שאל
ממנו שאלות בכל הספיקות שהיו להם, והשיב תשובות ברוחב
חכמתו</span>.<span dir="rtl">...</span>

<span dir="rtl">האגדה מסמלת את מעבר הבכורה של היהדות, מהמזרח (בבל, סוף
תקופת הגאונים) למערב (צפון אפריקה, ספרד, ואולי מדינה נוספת
באירופה).</span>

<span dir="rtl">נשים לב שהכותב, חושב או יודע, שבמאה העשירית לא היו
תלמידי חכמים בספרד.</span>

<span dir="rtl">בויקיפדיה נמצאת רשימה של 32 פילוסופים יהודים מספרד, ו 19
משוררים יהודים מספרד.</span>

<span dir="rtl">מן הסתם, היו הרבה יותר.</span>

<span dir="rtl">נציג כמה דמויות המייצגות מספר תחומים שבלטו בהם יהודים
באמירות קורדובה:</span>

<span dir="rtl"><u>חסדאי אבן שפרוט (נפטר 975)</u></span>

<span dir="rtl">מדינאי ורופא, ששימש בתפקידים בכירים אצל הח'ליף. סייע
לקהילה היהודית בספרד, וגם ליהודים בארצות אחרות.</span>

<span dir="rtl"><u>מנחם בן סרוק ודונש בן לברט</u>, הם שני חוקרי הדקדוק
העברי וגם משוררים, שנפטרו לפני שנת 1000.</span>

<span dir="rtl"><u>שמואל הנגיד (נפטר 1056)</u></span>

<span dir="rtl">היה שר האוצר ושר הצבא של גרנדה (העיר-ממלכה הדרומית
בספרד) ואפילו הווזיר הגדול תקופה מסויימת.</span>

<span dir="rtl">יחד עם זה כתב ספרי הוראה בתלמוד (לא נשתמרו), ספרי דקדוק,
וספרי שירה.</span>

<span dir="rtl">בתוך ספרי השירה, שירי חשק ויין, ואהבה הומוארוטית.</span>

<span dir="rtl">וכדאי לשים לב שאין סתירה בקהילה יהודית זאת בין תלמוד
ובין שירת אהבה.</span>

<span dir="rtl"><u>שלמה אבן גבירול (נפטר ב 1058).</u></span>

<span dir="rtl">נולד במלאגה בדרום ספרד, נפטר בגיל 38, ונחשב לאחד מגדולי
המשוררים היהודים בכל הדורות.</span>

<span dir="rtl">כמו כל משוררי ספרד כתב גם שירי חול, יין ואהבה, טבע, וגם
שירי קודש, וכן יצירה מאוד מפורסמת בשם "כתר מלכות", שהיא פילוסופיה
בשירה.</span>

<span dir="rtl">כך כותב עליה פרופ' ישראל לוין (מהויקיפדיה):</span>

<span dir="rtl">בהכרתי ראיתיו כשיר הקודש העברי החשוב ביותר שלאחר התקופה
המקראית; שאין עוד שיר בודד אחד שמשקף כמוהו - בהיקפו, בתכניו העשירים,
ברוחב דעתו, בעמקות רעיונותיו, בעוצמת הביטוי למגוון גילוייה של החוויה
הדתית ובערכיו השיריים - האסתטיים - את עולמה הרוחני של יהדות ספרד
המוסלמית; שהוא איננו רק "אחת היצירות המופלאות ביותר של השירה ההגותית
בספרות העולם" (כפי שסבור [יצחק משה
אלבוגן](https://he.wikipedia.org/wiki/%D7%99%D7%A6%D7%97%D7%A7_%D7%9E%D7%A9%D7%94_%D7%90%D7%9C%D7%91%D7%95%D7%92%D7%9F)</span>,
"<span dir="rtl">התפלה בישראל..." עמ' 259), אלא גם של השירה
הלירית..</span>

<span dir="rtl"><u>ר' בחיי אבן פקודה (נפטר ב 1020).</u></span>

<span dir="rtl">לא ידוע הרבה על תולדות חייו. אך ידוע מאד ספרו "חובות
הלבבות", שהוא ספר מוסר.</span>

<span dir="rtl"><u>יצחק אבן גיאת (נפטר 1089)</u></span>

<span dir="rtl">היה ראש הישיבה בלוסנה שעל יד קורדובה. נראה שזאת הייתה
הישיבה האחת הידועה באמירות קורדובה (לא מצאתי יותר). יש טענה שהעיר עצמה
נוסדה על ידי יהודים (נקראה תחילה אליאוסנה, ואולי המקור "אלי הושיע
נא").</span>

<span dir="rtl">אבן גיאת כתב פרשנות למקרא וספרי הלכות, שנותרו מהם רק
ציטוטים אצל אחרים. לעומת זה כתב פיוטים רבים שנכנסו למחזורים של קהלות
צפון אפריקה.</span>

<span dir="rtl"><u>הרי"ף (נפטר 1103)</u></span>

<span dir="rtl">יליד אלג'יר, כנראה עבר לפס שבמרוקו, שעל שמה נקרא, ר'
יצחק אלפסי, (יש ויכוח על כך). מסיבות אישיות ברח לספרד בגיל 75, ושימש ראש
ישיבת לוסנה אחרי מותו של יצחק אבן גיאת.</span>

<span dir="rtl">ספר ההלכות, שכתב על התלמוד, הוא בעל חשיבות גדולה בתולדות
ההלכה, מפני שהיה אחד משלושת העמודים שעליהם בנה יוסף קארו (במאה ה-16
בצפת) את ה"שולחן ערוך".</span>

<span dir="rtl"><u>משה אבן עזרא (נפטר ב 1140)</u></span>

<span dir="rtl">משורר ופילוסוף, נולד בגרנדה, אך בגיל 35 נאלץ לברוח לספרד
הנוצרית.</span>

<span dir="rtl">כתב שירי חול ושירי קודש. "אל נורא עלילה" מפורסם כפיוט
לפני תפילת נעילה של יום הכיפורים. אנחנו מכירים היטב גם את "כתנות פסים
לבש הגן".</span>

<span dir="rtl"><u>יהודה הלוי (נפטר 1141)</u></span>

<span dir="rtl">נולד בטולדו הנוצרית, כמשורר וגם כרופא, זכה לכבוד בטולדו
וסיוע משר יהודי בחצר מלך קסטיליה. עבר לקורדובה ושם עסק במסחר וברפואה,
נערץ בחייו.</span>

<span dir="rtl">תקופה מסוימת נדד עם אברהם אבן עזרא בספרד ובמגרב.</span>

<span dir="rtl">בגיל 65 החליט לעלות לארץ ישראל מרצונו החופשי.</span>

<span dir="rtl">ידוע שהגיע למצרים, אך לא ברור אם הגיע לארץ או נפטר בדרך,
ויש על כך דעות ואגדות שונות.</span>

<span dir="rtl">שיריו כוללים פיוטים לשבת, לסליחות, קינות ובקשות, שירי
ציון, וגם שירי אהבה.</span>

<span dir="rtl">מפורסם גם כפילוסוף בעיקר על פי ספרו "הכוזרי" שנכתב ערבית
ותורגם על ידי יהודה אבן תיבון.</span>

<span dir="rtl"><u>אברהם בן עזרא (נפטר 1167)</u> אין קשר משפחתי למשה אבן
עזרא.</span>

<span dir="rtl">נולד בטודלה שבאזור הנוצרי, אך נדד, ושהה תקופה ממושכת
בקורדובה.</span>

<span dir="rtl">כל חייו נדד, מלבד ספרד גם בצפון אפריקה, באיטליה, צרפת,
אנגליה ועוד. מקום פטירתו לא ידוע והאגדה מביאה אותו גם לארץ ישראל.</span>

<span dir="rtl">היה איש אשכולות. פרשן של התנ"ך, דקדקן, מתמטיקאי,
אסטרונום, אסטרולוג, פילוסוף ומשורר. וכתב בכל התחומים האלה. (זכה אפילו
למכתש על שמו בירח...). רוב כתביו בעברית.</span>

<span dir="rtl">למעלה משלוש מאות שירים שלו נשמרו, ומהם אפשר לדעת את
קורות חייו, והאנשים שפגש והוקיר (או להיפך...).</span>

<span dir="rtl">כתב גם חידות יפות.</span>

<span dir="rtl">למשל:</span>

<span dir="rtl">ארץ בלי אדמה, מלכיה ושריה בלי נשמה, אם המלך שממה, לא
תחיה כל נשמה.</span>

<span dir="rtl">ומכאן שאהב גם שחמט.</span>

<span dir="rtl"><u>הראב"ד הראשון</u> (אברהם בן דאוד, נפטר 1180)</span>

<span dir="rtl">נולד וחי בקורדובה, ולאחר השתלטות המוואחידון עבר
לטולדו.</span>

<span dir="rtl">היסטוריון, פילוסוף ואסטרונום.</span>

<span dir="rtl">עסק בהתאמת הפילוספיה של אריסטו ליהדות, בהוכחת מציאות
האל, ועוד.</span>

<span dir="rtl">ספרו "האמונה הרמה" שעוסק באלה, לא נפוץ, בגלל ששלושים שנה
אחרי הופעתו הופיע "מורה הנבוכים" שעסק באותם נושאים.</span>

<span dir="rtl"><u>הרמב"ם (נפטר 1204).</u></span>

<span dir="rtl">הרמב"ם נולד בקורדובה, אך בהיותו בגיל עשר או שלוש עשרה,
נמלטה משפחתו מספרד כאשר המוואחאדון השתלטו על קורדובה.</span>

<span dir="rtl">ההמשך במצרים...</span>

<span dir="rtl">משורר גדול נוסף, <u>יהודה אלחריזי (נפטר ב 1225),</u>
נולד בטולדו, בממלכת קסטיליה הנוצרית, ערך מסעות רבים כל חייו ונפטר
בסוריה.</span>

<span dir="rtl">תרגם ועיבד שירה ערבית, וגם את "מורה הנבוכים" של הרמב"ם,
וכתב ספר מקאמות ושירים בשם "תחכמוני".</span>

<span dir="rtl">גדולי ספרד, בתחום הדתי, ובוודאי בתחום הקבלה, באים מצפונה
של ספרד, במקום ובתקופה של שליטה נוצרית, ובעיקר מקטלוניה (ברצלונה
וגירונה).</span>

<span dir="rtl"></span>

<span dir="rtl"><u>נזכיר כמה שמות רבנים, ששומרי מצוות מכירים
בוודאי.</u></span>

<span dir="rtl">ר' מאיר הלוי אבולעפיה, ר' שלמה בן צמח דוראן, ר' יצחק בר
ששת, האבּודֶרְהֶם, רבנו ירוחם, רבנו יונה גירונדי, רבנו ניסים גירונדי, ר'
שלמה בן אברהם אדרת, ר' יעקב בן אשר ("בעל הטורים").</span>

<span dir="rtl">ובעיקר, המפורסמים ביותר.</span>

<span dir="rtl"><u>הרמב"ן (נפטר 1270)</u></span>

<span dir="rtl">פרשן, פוסק, משורר, מקובל, ורופא.</span>

<span dir="rtl">נולד בגירונה, היה בקשר עם רבני צרפת, עסק בתחומים
רבים.</span>

<span dir="rtl">בגיל מאוחר עלה לארץ ישראל.</span>

<span dir="rtl">ניסה לגשר בין מחרימי הרמב"ם ואוהדיו. מנסה לנהוג כבוד
בכולם.</span>

<span dir="rtl">השתתף בויכוח ברצלנוה ב 1263 בנוכחות המלך ונזירי המסדר
הדומיניקני.</span>

<span dir="rtl">הויכוח נמשך ארבעה ימים. אחריו דיבר המלך, וגם האח הנוצרי
רמון דיופנייא פורטי בבית הכנסת הגדול.</span>

<span dir="rtl">אך המלך נפרד באהבה מהרמב"ן (ונתן לו 300 דינרים).</span>

<span dir="rtl">אך שנתיים אחרי כן דרשו יוזמי הויכוח להעמיד למשפט את
הרמב"ן, והוא החליט לגלות, וב 1267 עלה לארץ ישראל. בירושלים ארגן קהילה
ובנה בית כנסת. (כנראה, שלא זה שנקרא על שמו שם היום).</span>

<span dir="rtl">כתב ספרים רבים, ביניהם חיבורים קבליים, אבל כנראה הקפיד
על סודיות הקבלה (שנפוצה רק לאחר כתיבת ספר "הזוהר"). בפירושו לתורה הוא
שותל ומסווה פירושים קבליים. וכך הוא רומז:</span>

<span dir="rtl">ואני הנני מביא בברית נאמנת, והיא הנותנת עצה הוגנת לכל
מסתכל בספר הזה, לבל יסבור סברא ואל יחשוב מחשבות בדבר מכל הרמזים אשר אני
כותב בסתרי התורה, **כי אני מודיעו נאמנה שלא יושגו דברי ולא יודעו כלל
בשום שכל ובינה, זולתי מפי מקובל חכם, לאוזן מקבל מבין...** בגדול ממך אל
תדרוש, בחזק ממך בל תחקור, במופלא ממך בל תדע, במכוסה ממך אל תשאל, במה
שהורשית התבונן, אין לך עסק בנסתרות.</span>

<span dir="rtl"><u>הרא"ש, ר' אשר בן יחיאל, (נפטר 1327).</u></span>

<span dir="rtl">נולד בגרמניה, למד בישיבת המהר"ם מרוטנברג (ר' מאיר בן
ברוך). ב 1286 פרעות ביהודי גרמניה, גם המהר"ם נאסר ונדרש כופר. עסק
בהלוואה בריבית לגוים. ניסה לפדות את רבו.</span>

<span dir="rtl">ב 1303 ברח לספרד, התקבל בכבוד בברצלונה, והוזמן לעמוד
בראש הישיבה בטולדו. שם נקבר, ועל מצבתו נכתב "האבן הראשה תשואות חן חן לה"
– פסוק מזכריה.</span>

<span dir="rtl">יצירתו החשובה "פסקי הרא"ש" היוותה בסיס לשולחן ערוך יחד
עם הרמב"ם והרי"ף. הוא העריץ את הרמב"ם אך ביקר אותו:</span>

<span dir="rtl">וכן טועים כל המורים הוראות מתוך דברי הרמב"ם ז"ל, ואינן
בקיאין בגמרא, לידע מהיכן הוציא דבריו, טועין להתיר האסור ולאסור את
המותר... אבל הוא כתב ספרו כמתנבא מפי הגבורה, בלא טעם ובלא ראיה, וכל
הקורא בו סבור שמבין בו ואינו כן, שאם אינו בקי בגמרא, אין מבין דבר לאשורו
ולאמתו, ויכשל בדין ובהוראה. לכך לא יסמוך אדם על קריאתו בספרו לדון
ולהורות, אם לא שימצא ראיה בגמרא</span>.

<span dir="rtl">הרא"ש כתב ספרים רבים נוספים.</span>

<span dir="rtl">פילוסוף ומנהיג אחד:</span>

<span dir="rtl"><u>חסדאי קרשקש (נפטר 1410) רב, פילוסוף
ומנהיג.</u></span>

<span dir="rtl">מהראשונים שהטילו ספק בפילוסופיה האריסטוטלית.</span>

<span dir="rtl">השתתף בפולמוסים יהודי-נוצרי. ואף כתב ספר "ספר ביטול
עיקרי הנוצרים".</span>

<span dir="rtl">בפרעות קנ"א נהרג בנו היחיד . אחריהן נישא לאשה נוספת
ונולדו לו ארבעה.</span>

<span dir="rtl">לפני כן עבר לסרגוסה, ופעל לשיקום היהדות אחרי
הפרעות.</span>

<span dir="rtl">עסק במסחר, היו לו קשרים עם בית המלוכה.</span>

<span dir="rtl">חיבורו המרכזי "אור השם". עוסק בבעיות פילוסופיות נצחיות
כמו דטרמניזם ובחירה חופשית, ותורת ההכרה.</span>

<span dir="rtl"><u>בשנים אלה צומחת הקבלה, שמקורה בפרובנס, אך התפתחה
בספרד.</u></span>

<span dir="rtl"><u>כמה שמות של אבות תורת הקבלה:</u></span>

<span dir="rtl">יצחק סגי נהור, יהודה בר יקר, עזריאל ועזרא מגירונה,
הרמב"ן, אברהם אבולעפיה, יוסף ג'קטילה, משה מבורגוס...</span>

<span dir="rtl">ולבסוף, משה דה ליאון, שמייחסים לו את הכתיבה או העריכה של
ספר "הזוהר" שהוא הספר השלישי בחשיבותו אצל היהדות הדתית, אחרי התנ"ך
והתלמוד הבבלי.</span>

<span dir="rtl"><u>הערכה</u></span>

<span dir="rtl">יהדות ספרד בתקופה של כ 600 השנים הללו, היוותה את הבסיס
כמעט לכל תרבות ישראל בדורות הבאים, בתחומים של השפה, הדקדוק, השירה,
הפילוסופיה, ההלכה והמיסטיקה.</span>

<span dir="rtl">מבחינה דתית צריך להדגיש את שני הכיוונים העיקריים שמקורם
כאן:</span>

- <span dir="rtl"><u>הגישה הרציונליסטית</u>, של קירוב התורה למדעים
  ולפילוסופיה המערבית.  
  גישה זו מוכרת לאדם הפשוט דרך הרמב"ם.</span>

- <span dir="rtl"><u>הגישה המיסטית</u>, של התקרבות אמוציונלית לאל, תוך
  תיאור הופעתו בעולם, ותיאור תפקידו של היהודי בתיקון עולמות
  עליונים.</span>

<span dir="rtl">שתי הגישות הסותרות הללו, מתרוצצות בדת היהודית עד
ימינו.</span>

<span dir="rtl">בנוסף, התשתית של ההלכה הדתית נבנתה על ידי הרי"ף, הרא"ש,
והרמב"ם, דרך "השולחן ערוך" (יוסף קארו בצפת). רק אז מצטרפים האשכנזים, עם
מנהגיהם השונים, בניסיון לאחד את ההלכה לכל עם ישראל.</span>

<span dir="rtl"><u>יהודי ספרד המגורשים</u></span>

<span dir="rtl">למרות שרוב היהודים התנצרו, כנראה, עשרות אלפים עזבו את
ספרד בקשיים עצומים, ותוך אבדות רבות בנפש, ואובדן הרכוש. בעלי ספינות
ניצלו אותם ככל יכולתם, גזלו את רכושם, ומכרו אותם לעבדים לא פעם.</span>

<span dir="rtl">אינפורמציה על פיזור גולי ספרד ניתן למצוא במאמר רחב מאוד
באתר "מורשת יהדות מרוקו"</span>

<https://moreshet-morocco.com/category/> <span dir="rtl"></span>

<span dir="rtl">הפזורה-היהודית-ספרדית-אחרי-הגירוש  
</span>

<span dir="rtl">האימפריה העות'ומנית קיבלה את היהודים ברצון. יהודים
התיישבו בשטחה, אך הוא כלל אז רק את אסיה הקטנה והבלקן. יהודים התיישבו
באסטנבול, איזמיר, סלוניקי, רודוס.</span>

<span dir="rtl">ארץ ישראל נכבשה על ידי העות'ומנים רק ב 1517, ואז הגיעו
אליה גם יהודים ספרדים.</span>

<span dir="rtl">חלק גדול מהמגורשים הגיעו למרוקו הסמוכה ונקלטו שם או
התפזרו בארצות צפון אפריקה.</span>

<span dir="rtl">חלק הגיעו לאיטליה.</span>

<span dir="rtl">במאה ה-16 התחיל פיזור של אנוסים מספרד ובעיקר מפורטוגל
לארצות רבות על מנת לחזור ליהדות.</span>

<span dir="rtl">נזכיר שני גולים מפורסמים.</span>

<span dir="rtl"><u>אברהם זכות (1452-1514)</u></span>

<span dir="rtl">נולד בסלמנקה שבספרד.</span>

<span dir="rtl">מלבד לימודי קודש, למד גם אסטרונומיה, ונחשב לאחד מגדולי
האסטרונומים בעולם בזמנו.</span>

<span dir="rtl">מלך פורטוגל צרף אותו לצוות שעסק בהכנת לוחות אסטרונומיים
לימאים הפורטוגזים שאז החלו במסעותיהם לגילוי וכיבוש העולם.</span>

<span dir="rtl">שִכלל את האצטורלב, מכשיר הניווט של הימאים.</span>

<span dir="rtl">הלוחות שחיבר שמשו את קולומבוס במסעותיו. היסטוריון בן
תקופתו כותב עליו:</span>

"<span dir="rtl">לפני שציווה לצאת לגילוי הודו, הזמין המלך מנואל אליו את
היהודי זכות, שהיה אסטרונום גדול, דיבר איתו בסוד ושאל אותו אם ייעץ לו
להיכנס לעובי הקורה, ואם בכלל אפשר לבצע את הדבר... והוא הוסיף שלא יעשה
דבר בלי עצתו</span>."

<span dir="rtl">הוא ברח מפורטוגל, לפני שאותו מלך, מנואל, ציווה לכפות את
הנצרות על יהודי פורטוגל.</span>

<span dir="rtl">לאחר צרות רבות הגיע לתוניס. כתב שם את "ספר יוחסין" שהוא
ספר היסטוריה של עם ישראל.</span>

<span dir="rtl">בסוף ימיו הגיע לירושלים ושם נפטר.</span>

<span dir="rtl">מכתש "זגוט" על הירח נקרא על שמו...</span>

<span dir="rtl"><u>דון יצחק אברבנאל (1437-1508)</u></span>

<span dir="rtl">היה כלכלן, פילוסוף, פרשן מקרא, וממנהיגי היהודים בפורטוגל
ובספרד.</span>

<span dir="rtl">נולד בליסבון פורטוגל.</span>

<span dir="rtl">חיבר ספרים בפרשנות תורה, וגם בפילוסופיה ("צורת
היסודות").</span>

<span dir="rtl">נקרא על ידי מלך פורטוגל להיות שר האוצר בממלכתו.</span>

<span dir="rtl">לאחר שהעלילו עליו שהוא עומד לבגוד במדינה, ביקש מקלט
בטולדו שבספרד.</span>

<span dir="rtl">שם המשיך בפרשנות לתנ"ך.</span>

<span dir="rtl">נקרא להיות שר האוצר של מלכי ספרד פרדיננד ואיזבלה. ב 1492
ניסה לבטל את גזירת הגירוש. והוא כותב:</span>

<span dir="rtl">בעת היותי שם אני בחצר בית המלך יגעתי בקראי \[...\] אל
המלך פעמים שלש \[...\] לאמר הושיעה המלך למה תעשה כה לעבדיך \[...\] וכמו
פתן חרש יאטם אזנו לא ישיב מפני כל. והמלכה עומדת על ימינו לשטנו</span>...

<span dir="rtl">לבסוף, יצא עם הגולים, והשתקע באיטליה. נפטר
בוונציה.</span>

<span dir="rtl">סיפור עשרות אלפי האנוסים שנשארו בספרד ובפורטוגל הוא ארוך
מכדי לדון בו כאן.</span>

<span dir="rtl">ב 1869 בוטל צו הגירוש.</span>

<span dir="rtl">יהודים מועטים התיישבו בה. במלחמת העולם הראשונה הגיעו
לספרד פליטים מארץ ישראל (רדיפות התורכים) וב 1917 הוקם בית כנסת
במדריד.</span>

<span dir="rtl">פרנקו איפשר לפליטים יהודים מאירופה להיכנס לספרד בתקופה
הנאצית. ב 1941 היה מו"מ בינו ובין הנאצים על הסגרת היהודים, אך המו"מ
נכשל.</span>

<span dir="rtl">ידוע על חסידי אומות העולם ספרדים שהצילו כ 4000 יהודים
מהונגריה על ידי הנפקת ויזות לספרד.</span>

<span dir="rtl">היום יש בספרד כ 50 אלף יהודים בערים שונות. ב 2014 ממשלת
ספרד הודיע על אפשרות לצאצאי גולי ספרד לקבל אזרחות ספרדית, אבל הדרישות
גדולות מאוד ולא רבים ניצלו זאת.</span>
