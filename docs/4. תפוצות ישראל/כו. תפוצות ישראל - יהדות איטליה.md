<span dir="rtl"><u>תפוצות ישראל – יהדות איטליה</u></span>

<img src="../../img/images-139/media/image1.png"
style="width:6.97917in;height:7.49774in"
alt="איטליה - מידע כללי למטייל" />

<span dir="rtl"><u>איטליה על רגל אחת</u></span>

<span dir="rtl">קשה מאוד לתאר כל מדינה עם אלפי שנות היסטוריה על רגל אחת,
קל וחומר את איטליה.</span>

<span dir="rtl">אם נתחיל מהסוף, איטליה היום היא מדינה דמוקרטית,
שאוכלוסייתה כ 60 מיליון, שמעל 90% מתושביה הם איטלקים (אתנית), דוברי השפה
האיטלקית, ונוצרים קתולים. הומוגנית, בניגוד מוחלט לתערובת העמים, השפות
והדתות שקיימת בבלקן.</span>

<span dir="rtl">אך צריך לזכור גם שהדמוקרטיה האיטלקית קיימת רק מ 1946,
שאז נקבעה חוקתה במשאל עם, ולכן גילה רק שנתיים יותר משלנו.</span>

<span dir="rtl">ההיסטוריה שלה מלאה בפלישות עמים זרים, כיבושים, בדרך כלל
הפסד במלחמות, חלוקות שונות של הארץ, מגיפות הרסניות, אך גם ספרות, אמנות,
פילוסופיה, שעמדה במרכז התפתחות העת החדשה של כל אירופה. וכמובן, מרכז הדת
הקתולית, האפיפיוריות.</span>

<span dir="rtl">ייתכן שאת ההומוגניות של החברה האיטלקית אפשר לייחס
לרומא.</span>

<span dir="rtl">במאות האחרונות שלפני הספירה (אצלנו ימי בית שני), מתפתחת
ועולה העיר רומא, רפובליקה אז, כובשת את איזוריה ועמיה של איטליה (למשל,
האטרוסקים והלטינים), הופכת לקיסרות, ומתקדמת ליצירת האימפריה שתמשול ברוב
העולם של אז, עד פיצולה קרוב לשנת 300, ונפילתה בידי שבטים גרמניים בין שנת
400 ו 500.</span>

<span dir="rtl">בינתיים הפכה רומא לנוצרית ובמשך הזמן הפך הבישוף של רומא
למנהיג הנצרות (מייסד האפיפיוריות נחשב ליאו הגדול, 450 לספירה בערך). אחרי
שנת 1000 מתפלגת הנצרות למזרחית ומערבית, ואחרי 1500, המערבית מתפלגת
לקתולית ופרוטסטנטית (למעשה, מספר זרמים פרוטסטנטיים), ועד היום האפיפיור
ברומא מנהיג את הכנסייה הקתולית.</span>

<span dir="rtl">האימפריה הרומית, בימיה הפגאנים, הצטיינה בשיטות ממשל,
בחוקים, בבניית דרכים, גשרים, מבנים, הייתה ליברלית יחסית (לא כמו שהיא
מצטיירת בהיסטוריה היהודית), קלטה את התרבות היוונית, ואולי משום כך הצליחה
להשפיע על כובשיה, ועל אירופה עד ימינו.</span>

<span dir="rtl">שבטים רבים, שלא נמנה אותם, כובשים את איטליה עד סוף האלף
הראשון. המשטר הופך פיאודלי, לאפיפיור יש ממלכה עם צבא לעצמו, אך בסוף ימי
הביניים ותחילת העת החדשה, צומחות ערי מדינה חזקות, ומשגשגות, כמו וונציה,
גינואה, פיזה, נאפולי, אנקונה ועוד.</span>

<span dir="rtl">המאות הבאות מאופיינות במגיפות איומות מצד אחד, וברנסנס
האיטלקי מצד שני.</span>

<span dir="rtl">שמות ידועים: מקיאוולי בפילוסופיה, פטררקה, דנטה, בספרות,
לאונרדו דה וינצ'י, מיכלאנג'לו, רפאל באמנות, גלילאו במדע, ועוד רבים בכל
השטחים... אבל עדיין אין "איטליה" כמדינה.</span>

<span dir="rtl">איחודה של איטליה מתחיל מנפוליון הכובש אותה ב 1795, ומקים
את הרפובליקה האיטלקית, ממשיכה בהתקוממויות נגד הכובשים, על ידי ויטוריו
אמנואלה השני מלך סרדיניה, וג'וזף גריבלדי באמצע המאה ה-19, ומסתיימת ב
1870, שאיטליה כולה הופכת למלוכה תחת ויטוריו אמנואלה.</span>

<span dir="rtl">ב 1911 כובשת איטליה את לוב מהעות'מנים, באכזריות רבה
(הניסיון הקולוניאלי, היחיד שלה מלבד מלחמה כושלת באתיופיה מאוחר יותר). ב
1922 עולה מוסוליני הפשיסט לשלטון באיטליה. הוא מצטרף לגרמניה במלחמת העולם
השנייה. מובס על ידי בעלות הברית והפרטיזנים המקומיים. וב 1946, כאמור
נוסדה איטליה המוכרת לנו היום.</span>

<span dir="rtl"><u>יהודי איטליה</u></span>

<span dir="rtl">ראשיתה של יהדות איטליה עוד בימי בית שני, ועדויות ברורות
נמצאות מהמאות הראשונות לספירה. ידועים גם ביקורים רבים של חכמי ישראל
ברומי, אחרי חורבן הבית, למשל:</span>

<u><span dir="rtl">ספרי פרשת עקב פיסקא ז</span></u>

<span dir="rtl">וכבר היה רבן גמליאל ור' יהושע ור' אלעזר בן עזריה ור'
עקיבא נכנסים לרומי. שמעו קול המייה של מפטילון עד ק"כ מיל. התחילו הם
בוכים ור' עקיבא מצחק. אמר להם ר' עקיבא אתם למה בכיתם? אמרו לו ואתה למה
אתה מצחק? אמר להם ואתם למה בכיתם? אמרו לו לא נבכה שהגוים עובדי ע"ז
מזבחים לאלילים ומשתחוים לעצבים יושבים בשלוה, ושאנן ובית הדום של אלהינו
יהיה לשריפת אש ומדור לחית השדה. אמר להם אף אני לכך צחקתי אם כן עשה
למכעיסיו ק"ו לעושי רצונו.</span>

<span dir="rtl">כבר במקורות שלנו מוזכרת אפילו ישיבה ברומי.</span>

<u><span dir="rtl">תלמוד בבלי מסכת סנהדרין דף לב/ב</span></u>

<span dir="rtl">תנו רבנן צדק צדק תרדף. הלך אחר חכמים לישיבה. אחר רבי
אליעזר ללוד, אחר רבן יוחנן בן זכאי לברור חיל, אחר רבי יהושע לפקיעין, אחר
רבן גמליאל ליבנא, אחר רבי עקיבא לבני ברק, אחר רבי מתיא לרומי ...</span>

<u><span dir="rtl">תלמוד בבלי מסכת יומא דף פו/א</span></u>

<span dir="rtl">שאל רבי מתיא בן חרש את רבי אלעזר בן עזריה
ברומי....</span>

<span dir="rtl">יש עדויות כתובות על קהילה יהודית ברומי עוד לפני החורבן,
כי היסטוריונים רומיים מספרים על גירוש היהודים מרומי על ידי הקיסר
קלודיוס, או לפחות רצון לגרשם. זוהי תקופת הורדוס אצלנו. גם עדויות כתובות
אחרות קיימות.</span>

<span dir="rtl">ידוע שעשרות אלפי עבדים יהודים הובלו לרומי אחרי המרד
הגדול (70) ואחרי מרד בר כוכבא (135). חלקם או רובם נפדו על ידי הקהילה
היהודית ברומי או בכוחות עצמם.</span>

<span dir="rtl">וקיימות עדויות אריכולוגיות, בעיקר קטקומבות (מערות
קבורה).</span>

<span dir="rtl">לפני כ 170 שנה התגלו בונוסה, דרומה לנאפולי, מאות
קטקומבות (מערות קבורה), חלקן של יהודים וחלקן של נוצרים, מהמאות הרביעית
עד השישית (הרומאים נהגו לשרוף את המתים). הזיהוי של קבורה יהודית נעשה על
ידי ציורים של מנורה, אתרוג, לולב ועוד.</span>

<img src="../../img/images-139/media/image2.jpeg"
style="width:6.15625in;height:4.6295in" />

<span dir="rtl">קטקומובות יהודיות התגלו גם בעיר רומא עצמה, מתוארכות למאה
הרביעית.</span>

<span dir="rtl">מעל חמש מאות מצבות נמצאו בהן, ועליהן שמות של שנים עשר
בתי כנסת שונים שהנפטרים השתייכו אליהם. ביניהם "בית הכנסת לכבוד אגריפס",
"בית הכנסת של העברים". רוב השמות כתובים יוונית, מיעוטים לטינית, ובודדים
בעברית וארמית.</span>

<span dir="rtl">עד ימי הביניים המאוחרים חיו יהודי איטליה, ובעיקר אלה
שבחסות האפיפיור, חיים סבירים, ואפילו משגשגים. אבל באיזורים שונים כבר
סבלו מהשלטונות הנוצריים. בסוף ימי הביניים מתחילה תקופה קשה יותר, הכוללת
הגבלות, גטאות, וגירושים.</span>

<span dir="rtl">יהודי איטליה מעולם לא גורשו מאיטליה, אך בהיות איטליה
מחולקת לממלכות, הן גורשו לא פעם מאחת מהן.</span>

<span dir="rtl">נספר לחוד על כמה מהקהילות הרבות שהתקיימו באיטליה בימי
הבינים ועד המאה עשרים.</span>

<span dir="rtl">במאה העשרים היהודים משתלבים בחיי איטליה המודרנית. היו
שלושה יהודים ראשי ממשלות, היו מפקדים בצבא, והיה להם משקל גדול
באוניברסיטאות.</span>

<span dir="rtl">אפילו המשטר הפשיסטי של מוסוליני, בשנותיו הראשונות לא
פוגע ביהודים. היו גם יהודים במפלגתו.</span>

<span dir="rtl">אך ב 1938 מחוקקים את חוקי הגזע ואלפי יהודים
מפוטרים.</span>

<span dir="rtl">יהודים לא נשלחו למחנות השמדה עד סוף 1943. כאשר איטליה
נכנעת, והגרמנים פולשים לתוכה, מתחילות האקציות. נרצחו קרוב לשמונת אלפים,
מתוך 44 אלף יהודים שחיו באיטליה לפני המלחמה.</span>

<span dir="rtl">רוב יהודי איטליה לא עלו לישראל. במשך כל שנות קיום המדינה
עלו כ 6000 מיהודי איטליה. כ 3000 מהם מאורגנים בארגון יוצאי איטליה, ויש
להם שני בתי כנסת בארץ, בירושלים וברמת גן, כי קיים "נוסח איטליה" בתפילות,
שאינו אשכנזי ואינו ספרדי.</span>

<span dir="rtl">באיטליה גם היום חיים כ 35 אלף יהודים.</span>

<span dir="rtl">עם איטליה, אנחנו עוברים לקהילות יהודיות שבהן לא "חוסלה
הגולה", אלא קיימות עד היום קהילות גדולות, מגוונות, שאינן רואות את עתידן
בישראל.</span>

<span dir="rtl"><u>יהדות רומא</u></span>

<span dir="rtl">בתחילת המאה הראשונה, מבקר פילון האלכסנדרוני ברומא בראשות
משלחת מאלכסנדריה, ומספר על יהודי רומא המתרכזים בשכונה מעבר לנהר הטיבר.
יוסף בן מתתיהו כותב בקדמוניות היהודים, שהסנאט שחרר את "היהודים אזרחי
רומא" מעבודת הצבא "מטעמי יראת השמים שלהם".</span>

<span dir="rtl">היו תקופות שהיהודים הואשמו בתעמולה דתית, מפני שהייתה
תופעת גיור, או חצי גיור, אנשים שנקראו "יראי ה'" וכנראה קיימו מצוות
יהודיות אחדות. "יראי ה'" מופיעים גם בספר תהילים קי"ח:</span>

<span dir="rtl">(ב) יֹאמַר נָא יִשְׂרָאֵל כִּי לְעוֹלָם חַסְדּוֹ</span>:

<span dir="rtl">(ג) יֹאמְרוּ נָא בֵית אַהֲרֹן כִּי לְעוֹלָם חַסְדּוֹ</span>:

<span dir="rtl">(ד) יֹאמְרוּ נָא יִרְאֵי יְהֹוָה כִּי לְעוֹלָם חַסְדּוֹ:</span>

<span dir="rtl">וברור שהם לא כוהנים ולא ישראל.</span>

<span dir="rtl">לא מצאתי חומר על ימי הבינים המוקדמים, עד המאה ה-12
האפיפיורים נותנים חסות ליהודים. במאה העשירית קהילת רומא היא מרכז דתי, עם
ישיבה עם חכמים מפורסמים (משולם בן קלונימוס, ר' נתן בן יחיאל), וגם
משוררים, שאת חלקם נזכיר מאוחר יותר.</span>

<span dir="rtl">קרוב ל 1200, מתחילה רדיפה דתית, חובת אות קלון, מסע
תעמולה נגד התלמוד, ועוד. המטרה, הפרדה בין היהודים והנוצרים.</span>

<span dir="rtl">בשנת 1555 היהודים מצווים לעבור לשכונה שרק יהודים גרים
בה. היציאה מחומות הגטו רק 300 שנה מאוחר יותר 1848.</span>

<span dir="rtl"><u>יהדות ונציה</u></span>

<span dir="rtl">כנראה במאה העשירית הגיעו יהודים לונציה. ונציה הייתה
מעוניינת בהם כסוחרים, ואסרה על הסעתם בספינות כדי שישתקעו בה. בשנת 1152
גרו באזור ונציה 1300 יהודים.</span>

<span dir="rtl">הגיעו אליה יהודים מאיטליה, מהמזרח, ומאוחר יותר גם
אשכנזים.</span>

<span dir="rtl">היו לעיר הסכמים מיוחדים עם בנקאים יהודים לפעול בה.
לנוצרים אסור היה להלוות בריבית. אך תושבי ונציה, בניגוד לראשי העיר,
התנגדו להתיישבות יהודים בעירם, ובמאה ה-15 כבר נוצרו הגבלות, כולל סימון
בעיגול צהוב.</span>

<span dir="rtl">בתחילת המאה ה-16 הגיעו פליטים רבים מהצפון, נבנו בתי
כנסת, וההמון הוסת נגד היהודים, ואף היו פרעות. תחילה הוחלט לגרש את
היהודים, אך לבסוף הוקצה להם מקום מבודד, אזור שהיה בית יציקה לכדורי תותח.
בית יציקה באיטלקית "גטו". ומכאן השם עד ימינו...</span>

<span dir="rtl">היהודים החזיקו מעמד בוונציה נגד כל הדרישות לגרשם באמצעות
כספם. והעיר שגשגה לא מעט בזכותם.</span>

<span dir="rtl">רק עם כיבוש העיר על ידי נפוליון ב 1797 הפכו היהודים
לשווי זכויות ויצאו מהגטו.</span>

<span dir="rtl">בוונציה התקיימו מספר בתי דפוס עבריים חשובים, כשהראשון
בהם בשנת 1516 הוקם על ידי נוצרי. גם בהמשך היו בתי הדפוס בידי נוצרים,
בדרך כלל, אך יהודים עבדו בהם.</span>

<span dir="rtl">(באיטליה הודפסו רוב הספרים שנכתבו בארץ ישראל, למשל, בצפת
בתקופת הזוהר שלה. גם בוונציה וגם בערים אחרות).</span>

<span dir="rtl">קהילות רבות נוספות היו באיטליה, (גם היום 21 קהילות
פעילות), ורובן ככולן סבלו, לפחות בשש מאות השנים שבין 1200 ל 1800
מרדיפות, השפלות וגירושים, וגם נהנו מתקופות שגשוג.</span>

<span dir="rtl">למשל על קהילת היהודים בבארי (עיר בחוף המזרחי) שהתקיימה
עד גירוש היהודים ב 1541, אומר רבנו תם, נכדו של רש"י במאה ה-12: "כי מבארי
תצא תורה ודבר ה' מאוטרנטו". (אוטרנטו – עיר בדרום איטליה).</span>

<span dir="rtl">על הקהילה הקטנה בעיר אנקונה (גם היא בחוף המזרחי צפונית
לבארי), מסופר שב 1555 הועלו על המוקד 24 אנוסים שחזרו ליהדות. לפני גזר
הדין האנוסים פנו לדונה גרציה, שהייתה יהודייה עשירה ביותר, פליטה
מפורטוגל, שבעצמה חייתה 9 שנים באיטליה, אך עברה לקושטא, בבקשה להביא לחרם
על נמל אנקונה, שהיה חשוב ביותר. ואמנם היא ארגנה חרם, אך הוא נכשל בגלל
יהודי אנקונה, שגם הם התפרנסו מהמסחר דרך הנמל.</span>

<span dir="rtl">בתוך קהילות איטליה פעלו אישים מעניינים שנזכיר בודדים
מהם.</span>

<span dir="rtl"><u>אחימעץ בן פלטיאל</u></span>

<span dir="rtl">נולד ב 1017 בעיר קפואה בדרום איטליה.</span>

<span dir="rtl">היה היסטוריון ופייטן, וידוע בזכות יצירתו "ספר יוחסין" או
"מגילת אחימעץ".</span>

<span dir="rtl">ביצירה זו הוא מתאר את תולדות משפחתו, והקהילה היהודית
במאה או מאתיים השנים שלפניו. הוא מסתמך על בני משפחתו שהיו בתפקידים
מרכזיים לא רק בקהילות איטליה אלא גם במצרים ובמקומות נוספים. הספר כתוב
כמקאמה, ויש בו מן הסתם, גם אגדות רבות.</span>

<span dir="rtl">המגילה נתגלתה רק קרוב לשנת 1900, ויש לה, כמובן, חשיבות
היסטורית גדולה ביותר.</span>

<span dir="rtl">המגילה ארוכה ביותר, ורק להבין את שיטת הכתיבה והעירוב של
תולדות המשפחה והפוליטיקה האזורית הינה קטע (מתוך אתר</span>
HEBREWBOOKS<span dir="rtl">):</span>

<span dir="rtl">וימת מלך מצרים</span>

<span dir="rtl">ושלחו זקני מצרים ספרים</span>

<span dir="rtl">מרשות הסגנים והחֹרים.</span>

<span dir="rtl">ועם היושבים במדינות ובכפרים.</span>

<span dir="rtl">ביד צירים נאמנים</span>

<span dir="rtl">שליחים חכמים ונבונים.</span>

<span dir="rtl">אל אלמעֻז מלך התימנים.</span>

<span dir="rtl">שמענו גבורותיך</span>

<span dir="rtl">וחוזק מלחמותיך....</span>

<span dir="rtl">עתה עלה אלינו</span>

<span dir="rtl">ותהיה מלך עלינו...</span>

<span dir="rtl">אז נכנס במחשבה</span>

<span dir="rtl">ורבי פלטיאל לפניו הובא \[יועץ המלך!\]</span>

<span dir="rtl">ובעצה נכנסו</span>

<span dir="rtl">לדעת מה יעשו...</span>

<span dir="rtl">ונכנס רבי פלטיאל במצרים עם מקצת החילות</span>

<span dir="rtl">וערך החומות והמגדלות...</span>

<span dir="rtl">ואחרי כן נכנס המלך עם כל חילו</span>

<span dir="rtl">ונקבצו השרים וכל העם אצלו...</span>

<span dir="rtl">....</span>

<span dir="rtl">והיה ביום כפורים נקרא</span>

<span dir="rtl">רבי פלטיאל לקרא בתורה</span>

<span dir="rtl">ויקומו ויעמדו מלפניו כל החבורה...</span>

<span dir="rtl">ואת עץ המשפחה הזה מבינים החוקרים מהמגילה, אך לא בדקתי
מיהו רבי פלטיאל כאן...</span>

<img src="../../img/images-139/media/image3.jpeg"
style="width:7.05148in;height:4.03344in" />

<span dir="rtl"><u>עמנואל הרומי</u></span>

<span dir="rtl">נולד ברומא בערך ב 1260. רכש השכלה רחבה, והוא מפורסם
בזכות יצירתו הגדולה, "מחברות עמנואל" שבה תיאורים של חייו ועלילותיו, ספק
אמיתיים ספק בדויים. כתב גם יצירות אחרות, כמו פירושים לרוב ספרי
התנ"ך.</span>

<span dir="rtl">אבל, ר' יוסף קארו, כשלוש מאות שנה אחריו, אסר לקרוא את
הספר "מחברות עמנואל" בגלל "שיחות חולין ודברי חשק".</span>

<span dir="rtl">הנה קטעים (מתוך פרויקט בן יהודה, שם ניתן למצוא את היצירה
כולה, שהיא גדולה מאד).</span>

<span dir="rtl">וְכַאֲשֶׁר הִגַּעְנוּ אֶל הַמָּלוֹן</span>

<span dir="rtl">וְהִנֵּה רָחֵל נִשְׁקְפָה בְּעַד הַחַלּוֹן</span>

<span dir="rtl">תֹּאמַר שֶׁמֶשׁ בְּגִבְעוֹן דּוֹם וְיָרֵח בְּעֵמֶק אַיָּלוֹן</span>

<span dir="rtl">וָאֲקַדְּמֶנָה לְשָׁלוֹם</span>

<span dir="rtl">וַתֹּאמֶר אֵלַי מִי הֱבִיאֲךָ הֲלוֹם</span>

<span dir="rtl">וָאֹמַר לָהּ אַת יָדַעַתְּ בִּתִּי</span>

<span dir="rtl">לָמָּה הִרְגַזְּתָּנִי לְהַעֲלוֹת אוֹתִי</span>

<span dir="rtl">וַתֹּאמֶר חַיֶּיךָ שַׂר הַחֹשְקִים</span>

<span dir="rtl">כִּי בַּעֲלִי אֵינוֹ נוֹטֶה אָהֳלִי וִירִיעוֹתַי מֵקִים</span>

<span dir="rtl">וְיַדַע אֲדֹנִי וְיַדַע כָּל הַיְּקוּם</span>

<span dir="rtl">כִּי יִשָׁעֵן עַל בֵּיתוֹ וְלֹא יַעֲמֹד יַחְזִיק בּוֹ וְלֹא יָקוּם</span>

<span dir="rtl">......</span>

<span dir="rtl">וַיֹּאמֶר אֵלַי הַשָּׂר הוֹדַעְתַּנִי הַמַּעֲשֶׂה שֶׁהָיָה</span>

<span dir="rtl">וְלֹא הוֹדַעְתַּנִי תְשׁוּבַת אֱוִיל מְרֹדַךְ בַּעַל הַצְּבִיָּה</span>

<span dir="rtl">כַּאֲשֶׁר הִכִּיתָ אוֹתוֹ בִּצְדִיָּה</span>

<span dir="rtl">פֶּצַע וְחַבּוּרָה וּמַכָּה טְרִיָה</span>

<span dir="rtl">וְאֵיךְ הָיָה כַּאֲשֶׁר שִׁנָיו חָרַק</span>

<span dir="rtl">וּבְשִׁירָתְךָ יָרֹק יָרַק</span>

<span dir="rtl">וָאַעַן וָאֹמַר דַּע אֲדֹנִי הַמְבֹרָךְ</span>

<span dir="rtl">כִּי כַּאֲשֶׁר הִגַּדְתִּי אֶל הַמְדַקְדֵּק מֵחַדְרָךְ</span>

<span dir="rtl">כִּי בְחֵיק עָפְרָתוֹ שַׁד־רַךְ</span>

<span dir="rtl">הִתְקַצֵּף וְקִלְלַנִי קְלָלָה נִמְרֶצֶת</span>

<span dir="rtl">תִּהְיֶה בְרֹאשׁוֹ מְקַנֶּנֶת וְרוֹבֶצֶת</span>

<span dir="rtl">ויש קטעים נועזים הרבה יותר. אך ראוי להתפעל מהשימוש
בביטויים תנ"כיים, מהרמזים, וכמובן מהחרוזים. מהכישרון הגדול, ואולי יותר
מהכל, שבמאה ה-13 יכול משורר איטלקי לכתוב פירושים לתנ"ך, דתיים כמובן, וגם
שירי חשק. היום זה לא יעלה על הדעת... וגם יוסף קארו לא היה מרוצה.</span>

<span dir="rtl"><u>עובדיה מברטנורא</u></span>

<span dir="rtl">בספרות התורנית הוא מכונה הרע"ב. נפטר בסביבות 1515. נולד
באיטליה בעיר ברטנורה, למד בישיבה בבולוניה, שימש רב באחת הערים ובו בזמן
היה בנקאי חשוב.</span>

<span dir="rtl">ב 1486 ערך מסע של שנה וחצי והגיע לירושלים, שבאותם ימים
הייתה בה קהילה יהודית של 70 משפחות (לפי עדותו). וכך מפאר אותו הרדב"ז (ר'
דוד בן זמרא) שהיה רבה של קהילת מצרים דור אחריו:</span>

<span dir="rtl">והאיש הזה היה מפורסם בחכמה וראש לכל רבני ירושלים, והוא
היה תלמיד אשכנזים וראה את כל דברי הראשונים כי היה אחרון בזמן, כי אין לו
מ' שנה שנתבקש לישיבה של מעלה (כלומר: נפטר לפני פחות מארבעים שנה)... הנה
הר"ר עובדיה אשר הזכרתי למעלה היה איטליינו ובקי בכל מנהגיהם... והוא היה
אחרון שבכולם, וכל חכמי צרפת וספרד ואשכנז שבירושלם היו יושבים לפניו
כפופים לו</span>.

<span dir="rtl">החיבור החשוב ביותר שכתב, הוא פירושו למשנה. עד היום הוא
נחשב לפירוש המועדף ואליו מתייחסים כל הפרשנים האחרים.</span>

<span dir="rtl">מבחינת המחקר ההיסטורי, חשובות מאוד אגרותיו שנשמרו, ובהם
הוא מתאר, בין השאר, את ירושלים באותם ימים.</span>

<span dir="rtl"><u>עזריה מן האדומים</u></span>

<span dir="rtl">ר' עזריה בן משה מן האדומים, נולד במנטובה, ונפטר בפראראה
ב 1578, היה היסטוריון וחוקר, שהעז לחרוג מהספרות הרבנית "הסגורה". למד
לטינית, עסק במחקר היסטורי של העת העתיקה, הנצרות, ארכאולוגיה יוונית
ורומית ועוד.</span>

<span dir="rtl">אצלנו הוא מפורסם בכך שהיה הראשון שתרגם את איגרת אריסטיאס
מיוונית לעברית. איגרת זו השייכת לספרות החיצונית, נכתבה במאה השנייה
לפנה"ס, ומתארת בצורה ריאלית את כתיבת תרגום השבעים לתורה,
באלכסנדריה.</span>

<span dir="rtl">ספרו העיקרי הוא "מאור עיניים" ובו מחקרים העוסקים במדרשי
חז"ל. למרות שאין ספק שעזריה הוא יהודי מאמין, הוא מעז לבקר פרשנויות
מסויימות והוא משתמש בספרות זרה, אפילו נוצרית, במחקריו. אין פלא שמספר
חכמים יצאו כנגדו, והוא נאלץ לבצע בספרו "תיקונים". חכמי צפת, יוסף קארו,
משה אלשיך ואחרים, הכריזו עליו חרם, שכנראה נחלש לאחר התיקונים
וההתנצלויות.</span>

<span dir="rtl">הנה הודעת החרם:</span>

<span dir="rtl">מאחר שהעידו שני החכמים השלמים החתומים לעיל מה ששמעו מפי
מורינו הרב זלה"ה. חייבים כל ישראל לקיים מאמרו לחוס לכבוד התורה ועקריה.
לכן אנו גוזרים בגזרת התורה על כל בר ישראל אשר ימצא הספר הזה ברשותו שיבער
אותו מביתו, והמקיימו, יחוש לעצמו כעובר על דברי חכמים. ועל כל המקיימים
גזרתינו תבא ברכת טוב.</span>

<span dir="rtl">בשנים מאוחרות, המהר"ל מפרג ביקר אותו, ואחרים החרימו
אותו. הוא חזר להיות פופולרי יותר בתקופת ההשכלה, לפחות אצל הרבנים
המתקדמים יותר.</span>

<span dir="rtl"><u>יהודה סומו</u> (מתוך מאמר של יונה דוד</span>(
<span dir="rtl">  
</span><https://library.osu.edu/projects/hebrew-lexicon/03031-files/03031200.pdf>

<span dir="rtl">יהודה סומו, שנולד וחי במנטובה (1527-1592) נולד למשפחה של
רופאים מלומדים, התפרנס מהעתקת כתבי יד עבריים, וגם מהוראה.</span>

<span dir="rtl">אך בחרנו לציין אותו כאן, <u>מפני שהוא הראשון שהקים
תיאטרון יהודי</u>. ליתר דיוק, הדוכס דחה את בקשתו להקמת תיאטרון, אך הוא
הקים להקה דרמטית. וכך כותב יונה דוד:</span>

<span dir="rtl">יצירתו העברית של סומו כונסה בידי ח' שירמן ב 1946, בספר
"צחות בדיחותא דקידושין", הכולל מלבד המחזה בשם הזה, "שתי שיחות בין תינוק
אומנת והורים", מהיצירות הראשונות של ספרות ילדים בעברית, מאמרו "מראות
הצובאות" ושירו "מגן נשים".</span>

<span dir="rtl">"צחות בדיחותא דקידושין" הוא הדרמה העברית הראשונה
שבידינו. מטרתה הייתה לבדח את הצופים, להצליף על קלות הראש שנהגו בענייני
נישואין ולהפגין את כוחה של הלשון העברית גם בדרמה.... המחזה הוצג כנראה
עוד בחייו של סומו, ובמשך המאה השבע עשרה.</span>

<span dir="rtl"><u>ר' משה חיים לוצאטו (הרמח"ל)</u></span>

<span dir="rtl">נולד בפאדובה ב 1707, וכבר בגיל 17 כתב את ספרו הראשון.
עסק בשירה, פיוט, וקבלה. היו מקובלים איטלקיים שראו בו גדול המקובלים
בדורו.</span>

<span dir="rtl">אבל, הוא עסק גם בקבלה מעשית (למעשה, כישוף), וטען שהוא
זוכה לגילוי "המגיד" (כלומר, מלאך שמבקר אותו כדי ללמדו מסתורי
תורה).</span>

<span dir="rtl">בגלל פעולותיו אלו הקים לו מתנגדים רבים בקרב חכמי איטליה.
באותה תקופה, כארבעים שנה אחרי שבתאי צבי, היה פחד גדול ממשיחי שקר, ולכן
גם מקבלה מעשית, ו"קשרים עם עולמות עליונים". בסופו של דבר, בלחץ חכמי
דורו, הוא עזב את איטליה, נדד באירופה, ב 1743 הגיע לארץ ישראל והתישב
בעכו, ושם נפטר במגיפה עם כל בני משפחתו.</span>

<span dir="rtl">כתב ספרים רבים, וגם פיוטים ומחזות. ספרו הידוע ביותר הוא
"מסילת ישרים", ספר מוסר שנלמד היום בהרבה ישיבות.</span>

<span dir="rtl"><u>ר' שלמה דוד לוצאטו</u></span>

<span dir="rtl">נפטר ב 1865, ואין לו קשר, כנראה לרמח"ל. היה רב, פרשן
וחוקר, אך מה שמכונה "מאבות חכמת ישראל", כלומר תנועת ההשכלה טרם החילון.
כדי להבין את שיטתו המודרנית נצטט</span>

<span dir="rtl">ציטוט מִשְׁני מהאנציקלופדיה "אוצר ישראל":</span>

<span dir="rtl">לפי שיטתו, האושר הרוחני והמוסרי של האדם הם העיקר, ולכן
כיבד את ישראל ותורתו ונתן לו יתרון על יון והפילוסופיה: עם ישראל יצר את
תורת המוסר ומידות היושר והרחמים, ואילו יון נתנה לנו פסילים אילמים של
יופי ואמת פילוסופית, שאין העולם יכול להתקיים בה. <u>אושרו של המין האנושי
יוצא מחיי חסד ומוסר</u></span><u>.</u>

<span dir="rtl">גם אם לא ממש ניתן לקבל את דעותיו על תרבות יוון, ברור
שהוא רואה את עיקר הדת במוסר ולא בפולחן. זה מאפיין דור של רבנים שנכשל
בניסיון זה, והביא, אולי, לפילוג בין חילוניות לאומית (שממנה צמחה
הציונות), ולדת של מצוות טכניות בעיקרן.</span>

<span dir="rtl">ונזכיר עוד גיבורה לא ידועה.</span>

<span dir="rtl"><u>ריטה רוזאני</u></span>

<https://www.jwmww2.org/soldier.aspx?id=4130>

<span dir="rtl">נולדה בטריאסט ב 1920, למשפחה ממוצא צ'כי.</span>

<span dir="rtl">עסקה בפעילות אנטי פאשיסטית ואחר כך הצטרפה לפרטיזנים
האיטלקיים, והקימה קבוצת פרטיזנים בשם "הנשר". נפצעה בקרב עם הגרמנים
והפשיסטים האיטלקיים, נשבתה ונרצחה ב 1944.</span>

<span dir="rtl">לאחר מותה עוטרה במדליית הזהב לאומץ צבאי של איטליה,
והייתה האישה היחידה שעוטרה במדליה זו.</span>

<img src="../../img/images-139/media/image4.jpeg"
style="width:2.23958in;height:2.91667in"
alt="תמונה שמכילה טקסט התיאור נוצר באופן אוטומטי" />

<span dir="rtl">מונצחת בעיר ורונה, בפארק עירוני.</span>

<span dir="rtl">כאמור, משקלה של יהדות איטליה בישראל אינו גדול.</span>

<span dir="rtl">אבל, כמובן יש כמה מפורסמים, כמו משה דוד קסוטו, ואליה
שמואל הרטום, שעסקו בחקר התנ"ך, וכתבו פירוש לתנ"ך. עדה ואנצ'ו סרני, הוא
פעיל ציוני ומהצנחנים במלחמת העולם, והיא ממקימי גבעת ברנר, צבי ינאי,
האוטודידקט שהגיע רחוק מאוד, ועוד רבים כמובן (בויקיפדיה יש רשימה של 53
שמות).</span>

<span dir="rtl">קיים גם מוזיאון יהדות איטליה בירושלים, הכולל בית כנסת
שהועבר מאיטליה.</span>
