<span dir="rtl"><u>תפוצות ישראל – השבתאות</u></span>

<span dir="rtl">התנועה השבתאית לא פרצה במזרח אירופה, אלא בין איזמיר
שבטורקיה ועזה שבארץ ישראל. השפעותיה היו בכל תפוצות ישראל.</span>

<span dir="rtl">אף על פי כן, בחרתי להתחיל בה את ההתפתחויות הרוחניות
במזרח אירופה, מפני ששם, בעיקר, היו לשבתאות השלכות לעתיד, כפי שמעריכים
רבים.</span>

<span dir="rtl">השבתאות עצמה, היא תופעה מרתקת, שמזעזעת את כל עם ישראל.
כל עם ישראל, באמצע המאה ה-17, מונה כמיליון נפשות, חציים באירופה (רובם
אשכנזים), וחציים באסיה ואפריקה, כולל הבלקן (רובם בהשפעה ספרדית).</span>

<span dir="rtl">העיתונאי אלי שי, כתב ספר על השבתאות, בשם "משיח של גילוי
עריות". סקירה על הספר ב</span>

<http://www.haayal.co.il/story?id=1531&NewOnly=2&LastView=2007-03-17%2016:03:20>

<span dir="rtl">הוא מתאר את השבתאות כ"אחת התופעות המוזרות והמדהימות
בהיסטוריה של היהדות".</span>

<span dir="rtl">האדם המרכזי בכת הזאת, לדעתו, הוא נתן העזתי, שהכריז,
והפיץ, בקהילות רבות את דבר משיחיותו של שבתאי צבי.</span>

<span dir="rtl">שבתאי צבי עצמו, נולד ב 1626 באיזמיר ולמד קבלה לוריאנית
כבר בצעירותו. ב 1642 והלאה, הוא מגלה תכונות של מחלת נפש, מאניה דפרסיה
קיצונית. כנראה ב 1648, בעקבות השמועות על הפרעות של חמלניצקי באוקראינה,
הוא מכריז על עצמו כמשיח. פעולותיו המוזרות, שחלק מהן פוגעות בהלכה, (למשל,
שימוש בשם המפורש), ועצם ההכרזה, גורמות לגירושו מאיזמיר על ידי מנהיגי
הקהילה.</span>

<span dir="rtl">לאחר נדודים הוא מגיע לירושלים, ומתקבל שם, ושם הוא נפגש
עם נתן העזתי, הידוע כמרפא "נשמות חולות". נתן משכנע אותו שחלומותיו
המשיחיים אמיתיים. ב 1665 הוא מצליח לשכנע בכך את הקהילה בעזה, ושולח
שליחים ומכתבים לקהילות אחרות, בהם הוא מספר על גדולתו של שבתאי צבי, על
הנסים שהוא מבצע, ועל כך שבעתיד הקרוב יתפוס את מקומו של הסולטן
הטורקי.</span>

<span dir="rtl">אחינו בית ישראל: ידוע להוי לכם שנולד משיחנו בק"ק סמירנה
(=איזמיר) נקרא בשמו שבתי צבי, אשר במהרה תגלה מלכותו, ויקח כתר מלכות מראש
מלך ישמעאל וישים על ראשו, והמלך ילך אחריו כעבד כנעני כי לו המלוכה. ואחר
זה יהיה משיחנו נעלם מעיני כל ישראל לא ידעו אנה לכתו אם חי הוא אם מת.
ומשיחנו ילך מעבר
הנהר [סמבטיון](https://he.wikipedia.org/wiki/%D7%A1%D7%9E%D7%91%D7%98%D7%99%D7%95%D7%9F)</span>,
<span dir="rtl">וגם משה רבנו עליו השלום נולד לו בת בשמה רבקה, אשר ייקח
אותה משיחנו לאשה, ומשה רבינו מצפה ביאת משיחנו, וכשיבוא משיחנו אצלו
ויעברו עד בני רכב או בני משה ועשרת השבטים את הנהר סמבטיון אשר ידוע
שמעולם לא עבר אדם שם, כי בכל ימות השבוע הוא רץ ונמהר זורק אבנים גדולות
רק בשבת בו ינוח, וכשאדם רוצה לעבור שם בשבת כשבא אצל היהודים עשרת השבטים
סוקלין אותו יען אשר חילל את השבת, כדין תורתנו הקדושה. אבל כשיעבור משיחנו
עם משה רבנו ועשרת השבטים אז ינוח ויעמוד מלזרוק עד אשר יעברו כל היהודים
ואז יתחיל כמנהגו הראשון לזרוק. ואז ירד מן השמים אריה דבי עילאה, ופרומביא
שבפי האריה יהיה נחש עם שבעה ראשים, ואש תצא מפי האריה. וירכב משיחנו
ויוליך משיחנו את משה רבנו ואת כל היהודים לירושלים, ובדרך יפגע בם [גוג
ומגוג](https://he.wikipedia.org/wiki/%D7%92%D7%95%D7%92_%D7%95%D7%9E%D7%92%D7%95%D7%92)</span> <span dir="rtl">ועמו
עם כחול אשר על שפת הים הולך ללחום עמו. ומשיחנו שבתי צבי לא בחנית ובחרב
ילחם, רק ברוח שפתיו ימית רשע ויפיל אותם ארצה בדברי אלהים חיים. ובבוא
משיחנו ו[משה
רבנו](https://he.wikipedia.org/wiki/%D7%9E%D7%A9%D7%94_%D7%A8%D7%91%D7%A0%D7%95)</span> <span dir="rtl">עם
כל היהודים לירושלים, אז ירים ה' אלהינו את בית המקדש מן השמים, בנוי בזהב
ואבנים טובות המאירים כל קרתא דירושלים. ומיד יקריב משיחנו קרבנות לה',
ואחר זה תהיה תחיית המתים בכל העולם, ומי יכול להאריך באלו הדברים כי רזין
הם ולא ניתנו ליגלות לכל אדם, רק עין בעין יראו בשוב ה' את שיבת ציון.
וכתבתי לכם תכף הדבר למען תדעו כי במהרה תזכו לגאולה. כה דברי נתן בנימין
אשכנזי. </span>

<span dir="rtl">שבתאי צבי עצמו פסיבי יחסית ביחס לפירסומו, אך מבצע כל
מיני מעשים מוזרים, כמו טקס נישואים עם התורה, הכרזה על ביטול צומות, ישיבה
בסוכה עם חגיגת סדר פסח, ועוד.</span>

<span dir="rtl">משוגעים לא חסרים גם בימינו, השאלה הכבדה (והמדאיגה) היא
מתי השגעון מתפשט בקרב ההמונים.</span>

<span dir="rtl">הנה קטע מ"זכרונות גליקל מהמלין", אחד הספרים
האוטוביוגרפיים הבודדים, ובוודאי כאלה שנכתבו על ידי אשה, בתקופה זו. את
הספר בתרגום הישן של אז"ר ניתן למצוא בפרויקט בן יהודה:</span>

<span dir="rtl">מה רבה היתה השמחה כשנתקבלו הכתבים (ע"ד שבתי צבי) אין
לספר. יותר מכולם קבלו הספרדים מכתבים. ובכל פעם היו הולכים עם המכתבים
לבתי הכנסיות שלהם והיו קוראים אותם שם. גם האשכנזים, בחורים וזקנים, היו
הולכים שמה אל בתי כנסיות הפורטוגיזי. הבחורים הפורטוגיזים היו תמיד
מתלבשים בבגדי חג וענדו עליהם פסי תכלת משי – זה היה סמל לבושו של שבתי
צבי. וכל יצאו כולם בתופים ובמחולות בבתי הכנסיות ובשמחה, כמו בשמחת בית
השואבה, וקראו את האגרות. אחדים מכרו את בתיהם וכל קנינם בתקוה בכל יום
לגאולה. חמי ע"ה, שישב אז בהאמל, עקר דירתו משם ועזב את ביתו ואת כל קנינו
ועבר לגור בהילדסהיים. משם שלחנו שתי חביות גדולות עם כל מיני בד, וכל מיני
אוכל, כמו קטניות ובשר מיובש ופירות מיובשים וכדומה, כי האיש הטוב הזה חשב
כי תיכף נסע מהמבורג לארץ הקדושה. החביות הללו עמדו בבתינו בודאי יותר
משנה. לסוף פחדו שמא יתקלקל הבשר ושאר המאכלים, ואז כתבו לנו כי נפתח את
החביות ונוציא את כל האוכל שבהן, כדי שלא יתקלקל על ידו הבד, ובכן עמד כך
ג' שנים והוא הוסיף וחשב כי ישתמש בזה במסעו. אבל הדבר היה לא לרצון בעיני
אל עליון</span>.

<span dir="rtl">באיזמיר עצמה, אליה שב שבתאי צבי, היו בדצמבר 1665
התנגשויות אלימות בין תומכיו ומתנגדיו, ולמרות פעולותיו המתגרות והמוזרות,
כמו אילוץ אוהדיו להגות את השם המפורש בתפילה, וחלוקת משרות מלכים במקומות
שונים בעולם (אחיו מונה למלך טורקיה), למרות כל זה, רוב יהודי העיר עוברים
לצדו, כולל הרבנים, פרט לרבי אהרון פפה, שהתנגד לו וגורש מהעיר.</span>

<span dir="rtl">לאחד ממתנגדיו הגדולים של שבתאי צבי, נחשב רבי יעקב
ששפורטאס, רב יליד מרוקו, שהיה בעל סמכות באמסטרדם, לונדון, והגיע להמבורג.
הוא כתב ספר בשם "ציצת נובל צבי", המתאר את מאבקו נגד התנועה השבתאית. אולם
חוקר בן זמננו קבע שגם הוא נכנע ללחץ הציבורי בתקופה מסויימת (נמצא כתב יד
מוקדם יותר המראה שבספרו תיקן כמה ממכתביו). בספרו הוא מתאר ומצדיק, את
כניעתו לשליטת השבתאים בבית הכנסת:</span>

..<span dir="rtl">וכולנו היינו עומדים באימה וביראה וכל חד אזיל לשיטתיה
\[כל אחד הולך לשיטתו\]; המאמינים מפני אימת מלכותם וכבוד המלך המוטל עליהם
ואנחנו אימתינו ויראתינו מפני אימת מלכותא בלא תגא \[מלכות ללא כתר\] ומפני
דרכי שלום שלא יפול שום בלבול בבית הכנסת וכדי שלא נתבטל מתפילתינו
במקום... הוצרכתי לקום ולעמוד בעמדם, וכאשר הם עונים אמן על כל ברכה ותהילה
הייתי עונה אחריהם אמן על קללתי היוצאת מפי על הרשעים הקמים נגד תורתנו
שבעפ"ה. וכל אחד עונה אמן לפי כוונתו ודעתו</span>.. 

<span dir="rtl">ברור שהתופעה המעניינת, ואולי אפילו גורלית לתקופות אחרות,
היא כיצד מתפשטת אמונה אירציונלית, מסוכנת, בין מאות אלפי אנשים שאפילו
רחוקים זה מזה.</span>

<span dir="rtl">אין הסכמה בין החוקרים.</span>

<span dir="rtl">יש התולים זאת בהתפשטות קבלת האר"י, שהדגישה את תפקידו של
האדם בתיקון העולם, ואפילו בתיקון העולמות העליונים. בפרט, יש ביכולתו של
האדם לקדם את הגאולה (ורעיון הגאולה מושרש עמוק ביהדות מאז חורבן הבית
השני, ואפילו קודם).</span>

<span dir="rtl">יש המדגישים את השפעתם של גזירות ת"ח ת"ט. מושג "חבלי
משיח" היה מושרש ביהדות.</span>

<span dir="rtl">הטבח ביהודי מזרח אירופה נראה לנו שולי ביחס לשואה, אבל
נזכור שמספר היהודים בעולם היה אז כמיליון. נרצחו, כנראה, עשרות אלפים,
ומספרים גדולים נפצעו, נאנסו, נמכרו לעבדות. והעיקר, זה היה הטבח הראשון
האתני, שלא ניתן היה להימלט ממנו אפילו על ידי המרת דת. הזעזוע היה עצום
ואיתו הציפיה לגאולה.</span>

<span dir="rtl">על שתי הגישות (ובעיקר על הראשונה, גישתו של גרשם שלום)
הייתה ביקורת גדולה, וכמו כל אירוע היסטורי, הפרשנות תימשך.</span>

<span dir="rtl">לנו חשוב לדעת, שאירוע כזה אפשרי. עובדה.</span>

<span dir="rtl">צריך לציין שהסולטאן הטורקי, או הווזיר הגדול שלו, נהג
בחוכמה רבה. כששבתאי צבי בדרכו לקושטא ("לקחת את כתר השולטן") הוא נעצר עוד
בספינה. הוא נאסר, בתנאים נוחים, ואף קיבל אורחים לבית כלאו. לאחר מספר
חודשים, הסולטאן מאלץ אותו להתאסלם באיום במוות. הוא מתאסלם ומקבל קצבה
שנתית מקופת הסולטאן.</span>

<span dir="rtl">שבתאי צבי חי כשש שנים באדריאנופול, כלפי חוץ התנהג
כמוסלמי אך המשיך, יחד עם נתן העזתי לשמור קשר עם מאמיניו שנותרו, וערך
טקסים איתם. אחרי שהטורקים החליטו שהוא מגזים, הוא הוגלה למבצר אולצין
(היום במונטנגרו), ונפטר שם ב 1676, עשר שנים אחרי התאסלמותו, בגיל
50.</span>

<span dir="rtl">נתן העזתי הסביר שההתאסלמות היא לצורך העלאת הניצוצות
מהקליפות המוסלמיות (גישה של תורת האר"י), ואילו מותו אינו מוות, אלא הוא
הפך חלק מהאלוהות ובמהרה יתגלה שנית.</span>

<span dir="rtl">בכך אין משהו מיוחד. גם הרבי מלובביץ מקבל אותנו בשמחה
בנתיבי איילון או במקומות אחרים בארץ, ומאמיניו מחכים לשובו.</span>

<span dir="rtl">אבל אנחנו, המעוניינים בהתפתחויות הרוחניות של יהודי מזרח
אירופה, מנסים לראות את ההשפעות המאוחרות של המאניה והדפרסיה של עם ישראל
באותה תקופה.</span>

<span dir="rtl">קשה להפריז במשמעותה של השבתאות בתולדות ישראל.</span>

<span dir="rtl">אנחנו מפארים את הרצל, כאדם שהצליח לרכז סביב רעיון גאולת
ישראל המוני יהודים, מכל תפוצות ישראל. אולם הראשון שהצליח בכך, מאז חורבן
הבית השני, היה דווקא שבתאי צבי (או נתן העזתי). משיחים היו תמיד, אך משיח
שהצליח להשפיע על כל קהילות ישראל ממרוקו עד אפגניסטן, ומתימן ועד הולנד
ומשם עד פולין לא היה.</span>

<span dir="rtl">לכן אין להתפלא על כך, שלהתמוטטות הדרמטית של התנועה
המשיחית הזאת, היו תוצאות מיידיות וגם אחרי עשרות שנים, בקהילות
שונות.</span>

<span dir="rtl"><u>כת הדונְמֶה</u></span>

<span dir="rtl">התאסלמותו של שבתאי צבי ב 1666, יצרה משבר גדול בכל העולם
היהודי, מתימן ועד מערב אירופה ומזרחה. לנאמניו הקרובים, במרכז הממלכה
העות'מנית, היה המשבר קשה מלכולם. נתן העזתי, כאמור, מצא הסבר להתאסלמות
דרך הקבלה הלוריאנית (של האר"י, ר' יצחק לוריא). בתחילה, התאסלמו יחד עם
"המשיח" קבוצה קטנה של נאמנים בסאלוניקי, בראשות יעקב קירידו, גיסו. אולם
שבע שנים מאוחר יותר התאסלמה קבוצה גדולה יותר, שלוש מאות משפחות.</span>

<span dir="rtl">דונְמֶה, בטורקית, פירושו מומר. הקבוצה הזאת, שישבה בשכונות
שלה בסאלוניקי, הייתה ספק קבוצת אנוסים, ספק כת מיוחדת במינה, שהיהודים
נמנעו ממנה, וגם המוסלמים לא התייחסו אליה במשך מאות שנים, כי כלפי חוץ הם
היו מוסלמים לכל דבר (לרבים יש שם כפול, טורקי ויהודי). גם חוקי הכת מנעו
ממנה כל נישואים עם אחרים, הן יהודים והן מוסלמים.</span>

<span dir="rtl">אבל, הכת גדלה במשך השנים, ואפילו התפלגה לשלוש כתות שונות
האוסרות חיתון ביניהן... בדרך כלל לא נודע מספרם, אך ב 1923, היו חילופי
אוכלוסין בין יוון וטורקיה, ואנשי הכת שנחשבו לטורקים, הועברו לערי טורקיה,
ואז מספרם היה כ 15 אלף.</span>

<span dir="rtl">"האידאולוגיה השבתאית" מזכירה במידת מה את זו של ישו (עם
פחות הצלחה...). יש תורה ישנה ("תורה דבריאה") ויש תורה חדשה ("תורה
דאצילות"). התורה החדשה היא בעלת תוקף מחייב יותר. היא מאפשרת לבטל מצוות
יהודיות, ולכן איפשרה לכת להסתגל לאסלאם. קיימות תפילות לשובו של שבתאי
צבי. גרשום שלום פירסם את סידור התפילה המלא של הכת, אך מחקרים רבים לא
נעשו עליה. יש השפעות אסלאמיות, כמו אכילת בשר כבש בראש השנה, בדומה לחג
הקורבן המוסלמי, והם גם חוגגים "חג כבש" נוסף בכ"ב באדר. אומרים שבחג זה הם
מבצעים גם חילופי זוגות (לא מבוסס, אך נושא המין העסיק מאוד את שבתאי
צבי).  
למרות המסתורין היחסי באופי הדתי של הכת, רבים מחבריה בלטו, כמשכילים
וכפוליטיקאים בחברה הטורקית.</span>

<span dir="rtl">אך אנחנו נתקרב למזרח אירופה...</span>

<span dir="rtl"><u>מרדכי מוכיח</u> (מתוך אתר דעת מכללת הרצוג).</span>

<span dir="rtl">מהעיר אזינשטאדט שבמזרח אוסטריה (גבול הונגריה) היה
ממעריצי שבתאי צבי גם אחרי מותו</span>. <span dir="rtl">הסיבה ששבתאי צבי
התאסלם, עטופה לדבריו בסוד הקבלה. שבתאי צבי יקום מקברו אחרי שלוש שנים
למותו. הוא דרש דרשות על חבלי משיח באירופה, במסעותיו בהונגריה, מעהרין
וביהם (מורביה ובוהמיה, כלומר צ'כיה של היום).</span>  
<span dir="rtl">אח"כ אמר כי ש"צ היה משיח בן דוד, והוא עצמו משיח בן יוסף.
עברו שלוש שנים מיום מות ש"צ והוא לא שב לתחיה. מרדכי הסביר את הסיבה בכך
שש"צ לא היה מסוגל להיות הגואל כי היה עשיר, כי המשיח האמתי הוא "עני ורוכב
על חמור", והוא עצמו עתה משיח בן דוד</span>.  
<span dir="rtl">שמעו הגיע עד איטליה **והיהודים שלחו אחריו לבוא אליהם**.
הוא הלך לאיטליה בשנת 1680 ונתקבל שם בכבוד מלכים, אך בבואו לרומא גילה
לאנשי סודו כי גם הוא יהיה מוכרח להתנצר למראית עין כמו ש"צ. ברומא לא שהה
הרבה, כי אנשי שלומו הודיעו לו כי פקידי האינקוויזיציה עוקבים אחריו. הוא
עזב את רומא בחשאי, בא למדינת פולין ומת שם</span>.
<span dir="rtl"></span>

<span dir="rtl"><u>יהודה חסיד</u></span>

<span dir="rtl">רבי יהודה חסיד מוכר לנו מבית הכנסת הגדול של העיר העתיקה
בירושלים, בית יעקב, שנקרא שנים רבות "חורבת ר' יהודה חסיד".</span>

<span dir="rtl">יליד דובנא שבפולין, שהצליח לארגן עלייה גדולה לארץ ישראל
ב 1697, שמטרתה קירוב ביאת המשיח. לאחר שלוש שנים של ארגון, יצא בראש 1500
איש, ובעזרה כספית של שמואל אופנהיימר מגרמניה. הגיעו לבסוף 1000 איש
לירושלים. העלייה הזאת הייתה משמעותית מאוד, מפני שהקהילה בירושלים מנתה
1200 נפש בלבד.</span>

<span dir="rtl">משמעותית ולא לטובה. אחרי תקופה קצרה, שבה קנה אדמה לבניית
בית כנסת, והחלה בנייתו, נפטר יהודה חסיד בגיל 41, והותיר חובות גדולים
לערבים. בגלל חובות אלה, מאה שנה לא יכלו יהודים אשכנזים להגיע לירושלים...
(ב 1836 הוסדרו החובות, ונבנה בית הכנסת).</span>

<span dir="rtl">אך לא זה כל הנזק. חלק גדול מהעולים היו שבתאים, ולכן
הקבוצה כולה נדחתה על ידי הקהילה בירושלים ולא קיבלה סיוע כלכלי.</span>

<span dir="rtl">יש חילוקי דעות עד היום, אם יהודה חסיד עצמו היה שבתאי.
מכתבים מקבוצות שבתאיות בפולין, מראים שלפחות אצלם הוא נחשב שבתאי. גם אחד
מגדולי מתנגדי השבתאות בדור ההוא, ר' יעקב עמדין, רואה אותו כשבתאי, ולגביו
הראיה היא, שהוא מרשה לעצמו לעבור על מצוות, בעיקר ביחס לנשים. תופעה
שאיפיינה כידוע את שבתאי צבי.</span>

<span dir="rtl">הנה קטע מכתביו של ר' יעקב עמדין:</span>

<span dir="rtl">וזה רי"ח \[ר' יהודה חסיד\] - לא לבד עשה דרשות של תוכחות
בין האנשים, כי גם לבית הנשים הלך, והוציא ס״ת והביא עמו בחיקו לבית כנסת
של נשים, ודרש שם דברי תוכחה לנשים והיה הדבר זר ותמוה לרבים, רק הטעו את
ההמון לחשוב הכל לקדושת יתירה ורוח יתירה דאית ביה, ... ובאמת היא רמות
רוחא, ויוהרא. דבר שלא נשמע בישראל עד כה, ואפי' בימי הנביאים מצינו ירמיהו
וצפניהו היו נביאי ה' שלוחים לאנשים, וחולדה אל הנשים, ואפי' לע"ל \[לעתיד
לבוא\] אחר שחיטת יצה"ר \[יצר הרע\] נאמר: וספדו משפחות משפחות לבד</span>.

<span dir="rtl">לכן עד"ז \[על דבר זה\] בלבד היו ראוי להתנדותו
לדעת.</span>

<span dir="rtl">אעפ״כ לא עצרו כח הרבנים ז"ל למחות בידו דבר זה, לפי שהיו
המון העם האנשים והנשים כרוכים אחריו, ומחזיקים אותו לאיש אלקי</span>...

<span dir="rtl">ואם לגבי יהודה חסיד נחלקו הדעות, אין ספק שחיים מלאך,
שהצטרף אליו במסעו לירושלים, היה שבתאי מובהק.</span>

<span dir="rtl"><u>חיים מלאך</u></span>

<span dir="rtl">קטעים מתוך הספר "תולדות המקובלים, השבתאים והחסידים" מאת
דוד כהנא (1926) מתוך פרויקט בן יהודה.</span>

<span dir="rtl">איש היה בפולניא בשנת הת“ם (1680) ושמו חיים מלאך, והוא
היה למדן ומקובל גדול, והרבה רבנים באו אליו ללמוד ממנו את חכמת הנסתר,
ובתוכם היה כפי הנשמע אז גם הרב המפורסם מוה' זיסקינד רוטינבערג, אב”ד
מלובלין. כעשר שנים ישב חיים מלאך בפולניא, והורה את הקבלה לתלמידים רבים
עד שנת ת“ן \[1690\],</span> <span dir="rtl">ואחרי-כן הלך לטורקיה, ושם בא
בחברת כת ש”צ ויפת לבו אחריהם מאד, וילך לסאלוניקי אל הראש שלהם ברכיה בן
יעקב קרודו וילמד אצלו את המינות של ש“צ באלהות,</span> <span dir="rtl">גם
התראה פנים עם שמואל פרימו, אשר היה איש סודו של ש”צ, והיה עמו ג'
שנים.</span> <span dir="rtl">וכאשר נודעו לחיים מלאך דרכי כת ש“צ היטב, שב
לפולניא להורות שמה את אמונת ש”צ ולעשות לו נפשות רבות, ויהי בעברו דרך
ווינא שלח חיים מלאך מכתב להרב הגאון וראש ישיבה מפראג ר' אברהם ברודא,
שישלח לו אנשים מקובלים להתוכח עמו בדבר אמונת ש“צ המשיח. ויבחר הרב שני
אנשים נבונים מתוך ישיבתו ושמותם יונה לאנדסופר ומשה חיים, וישלח אותם
אליו; אך כאשר התוכחו עם חיים מלאך ימים אחדים, לא יכלו לבטל ראיותיו אשר
הביא להן מן הזוהר וכתבי המקובלים, וישובו שניהם לפראג בפחי-נפש,</span>
<span dir="rtl">גם בעבור חיים מלאך עיר ברלין התעה רבים באמרי שקר והראה
והגיד להם כי נאמר בספר הזוהר להאמין בש”צ, והרבה אנשים נתעו שם
אחריו</span>.

<span dir="rtl">אחר ימים אחדים בה חיים מלאך לפולניא, והחל להורות שם את
אמונת ש“צ, והראה לדעת על פי ספר הזוהר וכתבי המקובלים שכל דבריו אמת וצדק,
גם הגיד שבשנת תס”ו \[1706\] יבוא ש“צ המשיח, וכגאולה הראשונה, כן צריכה
להיות הגאולה האחרונה, וכמו שמשה רבנו היה נעלם ארבעים שנה במדבר כוש, כך
גם ש”צ מוכרח להיות נעלם ואחר ארבעים שנה יתגלה בהדר גאונו. .....</span>

<span dir="rtl">בשנת תס“א, ג' חשון, באו החסידים לירושלים \[עליית ר'
יהודה חסיד\], אבל רע ומר היה גורלם כי אחר ג' ימים מת מנהיגם יהודה חסיד,
ואפס להם כל מזון ומחיה ונתפזרו לכל רוח, רק אחדים מהם נשארו עוד בירושלים,
ועליהם היה לראש חיים מלאך, והוא הורה להם להאמין בתלת קשרי עתיקא קדישא,
ולכבד את ש”צ כאלהים, גם עשה דמות צלמו בעץ, ואנשי-סיעתו נשאו אותו בבית
תפלתם, ורקדו עמו במחול ושרו לו שירים ותשבחות.</span>
<span dir="rtl">ורבני ירושלים ראו את מעשיהם הרעים ולא יכלו לעשות להם
מאומה, כי נחלקו העם לכתות-כתות שונות, ובעיני רבים בחו“ל היו החסידים האלה
במעלות קדושים וטהורים, והכסף הנשלח לא”י בא לרוב לידם,</span>
<span dir="rtl">והנה לבל יחולל קדושת א“י, גם לבל יקפצו רבים את ידיהם
משלוח נדבותיהם לא”י, ראו הרבנים כי טוב לחשות ולהעלים הדברים, רק ראו בכל
כחם לגרש את חיים מלאך מא“י.</span> <span dir="rtl">.... \[הוא יורד
מגדולתו כאשר עוברת שנת תס"ו ושבתאי צבי לא חוזר\]</span>

<span dir="rtl">.... וישלחו שליח מיוחד חרש עם מכתב לרבני הועד מד' הארצות
בפולניא, ויגידו להם את רשעת הכת הזאת, ויבקשו מאתם לצאת לעזרתם, כי אין
ידם משגת ליסר אותם או לגרשם בלתי עצת הגדולים אשר בארץ המה. בין כה וכה בא
חיים מלאך עוד הפעם לקושטא, ויעש שם מעשים רעים, והרבנים מקושטא נתמלאו
עליו כעת כעס וחמה, וכמעט רצו לירד עמו עד לחייו, אבל הוא נמלט מידם וילך
לו לפולניא. ויחרימו אותו הרבנים שנית שלא בפניו, ואשרו וקיימו בסוף חדש
אייר שנת ת“ע את הכתב ששלחו אנשי ירושלים לרבני ד”א בפולניא; ובסוף מכתבם
נאמר על חיים מלאך בזה"ל: “המלאך לבוש הבדים ודובר שקרים וכפירות ממון,
שהוציא את עצמו מן הכלל, וכפר בעיקר, מי יתן ויהיה בזמן הבית כי סקול או
ירה יירה, ואתם הרי ישראל לא תאבו ולא תשמעו אליו, אל כל המקום אשר יבוא
שמה שקץ תשקצנו ותעב תתעבנו כי חרם הוא"</span>.

<span dir="rtl">בשנת תע“ה בא חיים מלאך לאמשטרדם, ויואל לדרוש שם ברבים,
והרבה אנשים רצו בכל נפשם לשמוע את דרושותיו, כי היה איש טוב רואי ואמיץ
לב; אך השמש ונאמן הקהל מעדת בני ישראל האשכנזים, ושמו ר' יהודה ליב ברבי
עוזר, עצר בעדו ...</span>

<span dir="rtl">וראשי עדת אמשטרדם שלחו את השמש שלהם ר' יהודה ליב ברבי
עוזר לדבר עם חיים מלאך, והוא בא אל בית-הכנסת הגדול, ודבר עמו אחר תפלת
מעריב; וישאל אותו אם מאמין הוא בש“צ, והשיב לו חיים מלאך: כעת לא.
...</span>

<span dir="rtl">ויהי כמעט הלך חיים מלאך מאמשטרדם, בא אחר ימים אחדים מכתב
מאת הרב והגאון מפראנקפורט-דמיין ר' אברהם ברודא לראשי עדת אמשטרדם בזה“ל:
“שלום וחיים לאהו' ידידי המה פרנסי מנהיגי שרי וטפסרי סגנים וחורי וכו'.
שמעתי איש רע בליעל חיים מלאך המות ימ”ש, האי איסור חוזר וניער, פונס
ונפנס, איסור כולל ואיסור מוסיף, הוא אשר חטא והחטיא, ורבים מאנשי מעשה על
ידו הודחו ונדחו מיראת ה' ובענין הידוע נשחתו, וכמה עבירות חמורות הותרו,
עד שהיום אומר כך ומחר כך, והכל הוא הרשע המסית, הוא מלאך המות, והמדיח
והגורם ור”ע חיי“ם בצווארם, ויעסוק בתורה של שוא, דא ודא אחת היא, הוא
המחריב חורבן שלישי בירושלים ובגלות ישראל....</span>

<span dir="rtl">בכל מקום אשר דברי חכמים בנחת נשמעים, יכתבו אל מקומות
אחרים וסביבות הקרובים והרחוקים כדברינו אלה לאמר, שלא יכשלו איש באחיו,
ואל תתנו מקום למינות לרדת, ... וה' ישלם לכם שכרכם משלם, ולא יהא פרץ
ופרצה בגבולכם, ובימינו יושע יהודה וישראל וישובו לבנין ואולם; כ“ד המדבר
לכבוד ה' ותורתו הטרוד על התורה ועל העבודה הק' אברהם ברודא.</span>

<span dir="rtl">ימים רבים לא האריך חיים מלאך בפולניא, כי אחר שנים אחדות
היה פעם אחת שותה שכור מאד, ונפל ונחנק בין הספסלים, ונשברה מפרקתו ומת
בשכרותו, וכפי הנשמע נעשו לו אחר מותו חרפות ובזיונות; וה' ישמור את עמו
מאנשי און ומרמה מעתה ועד עולם</span>.

<span dir="rtl">והבאתי את הדברים באריכות יחסית (עדיין קיצצתי רבות) כדי
להמחיש את המתח הנורא בקהילות ישראל בכלל, ומזרח אירופה בפרט, בעשרות השנים
שאחרי 1666 (התאסלמות שבתאי צבי). ודווקא ממכתבו של אברהם ברודא, אנחנו
רואים שכוחה של השבתאות היה גדול אפילו חמישים שנה בלי שבתאי צבי.</span>

<span dir="rtl"><u>יעקב פרנק</u></span>

<span dir="rtl">יעקב פרנק נולד בעיירה בפודוליה (מערב אוקראינה, או
מולדובה) בשנת 1726. כלומר, 60 שנה אחרי התאסלמות שבתאי צבי.</span>

<span dir="rtl">לכל אורך הזמן הזה התקיימו אגודות חשאיות של שבתאים
באיזורים אלו, וגם משפחתו של יעקב הייתה כזאת. המשפחה עברה לגור ברומניה.
יעקב לא למד תלמוד, אך למד הרבה קבלה (לפי דבריו).</span>

<span dir="rtl">בגיל 30 בערך חי באיזמיר, ובסלוניקי, התחבר לדונמה, והתחיל
להתנבא ולטעון שהוא גלגול של שבתאי צבי. שם גם צרף לשמו את "פרנק" (כינוי
לאירופי אצל המוסלמים).</span>

<span dir="rtl">ב 1755 חזר לפולין, הסתובב בעיירות ואסף מעריצים רבים. היו
קהילות שבהן רוב היהודים היו ממעריציו. לפי המסופר, ב 1756 נחשף פולחן
האורגיות של הכת שלו. יהודי הציץ למסיבה של הכת, ובה ראה את אנשיה רוקדים
סביב אישה ערומה שעל ראשה ספר תורה.</span>

<span dir="rtl">יהודים מהקהילה התנפלו עליהם וגרשו אותם, וחברי הכת נרדפו,
גם על ידי רבני המחוז וגם על ידי השלטונות, ובשנת 1757 קיבלו חסות של בישוף
אנטישמי, שהורה לקיים ויכוח בינם ובין רבנים יהודים. בסוף הויכוח, פסק
הבישוף, כמובן, שהפרנקיסטים "נוטים" לנצרות, יש להלקות את אלו שהתנפלו
עליהם, ולשרוף את ספרי התלמוד בפודוליה.</span>

<span dir="rtl">ב 1759 פנה יעקב פרנק לכנסייה הקתולית בפולין בבקשה
להתנצר. אלף מחסידיו התנצרו. אבל לאחר התנצרותו המשיך לתפקד "כמשיח ואל",
נעצר על ידי האינקויזיציה ונאסר במנזר ל-13 שנה. חסידיו המשיכו להתחזות
לקתולים ולקיים את פולחניהם.</span>

<span dir="rtl">יעקב פרנק השתחרר ממאסרו לאחר שהרוסים כבשו את המנזר בו
שהה, בסוף ימיו הסתובב במערב אירופה, השתקע באופנבך ליד פרנקפורט שבגרמניה,
הפך ל"ברון פון אופנבך" והמשיך לרכז חסידים "פרנקיסטים". "הדת" הפרנקיסטית
כללה קתוליות כלפי חוץ, הרבה קבלה, מתירנות מינית והתרת איסורים הלכתיים
יהודיים.</span>

<span dir="rtl">האיש נפטר ב 1790. בתו רחל הוסיפה להנהיג את הכת עד מותה ב
1816, והכת דעכה.</span>

<span dir="rtl">לאחרונה, החל לצאת לאור "ספר דברי האדון", שהוא אוסף של
דברי יעקב פרנק שנרשמו על ידי תלמידיו ונמצא עד כה בכתבי יד.</span>

<span dir="rtl">חלק ממנו, בתרגום פניה שלום, ובעריכת רחל אליאור נמצא
בפרויקט בן יהודה.</span>

<span dir="rtl">הנה כמה דוגמאות מהקטעים המצוטטים ממנו על ידי
תלמידיו:</span>

<span dir="rtl">כשבאתי פעם לבית הכנסת בסלוניקי נמצאו שם כ1200 בעלי בתים.
כשהגיע זמן קריאת התורה ואחד הגבאים צריך היה להתחיל להזמין את פלוני בן
פלוני לתורה. קראתי בקול חזק: אל יעיז שום איש לעלות על הבמה הזאת כי אמוטט
אותו כאן במקום! כולם התפלאו התחילו לצעוק: איך זה אתה צריך להגן! אני
חזרתי על דברי, תפסתי את הדוכן וצעקתי את הראשון שיעיז לעלות בזה ארצח. אחר
כך לקחתי את ספר התורה ושמתי על האדמה הערומה הורדתי את המכנסיים וישבתי
באחוריים חשופות עליה, וכל היהודים כשראו כי לא יועילו הלכו</span>.

<span dir="rtl">מה עשו היהודים? פיתו ושיחדו את כל בעלי האכסניות
בסלוניקי, שהם יהרגוני בכל מקום שאבוא ללון. באתי לאחד, היה הגון מאד, גלה
לי את קשר היהודים. והצהיר שלא ייתן ידו לכך אבל אי אפשר שאלון אצלו. כשלא
יכולתי למצוא מקום לינה הייתי מתגלגל בלילות בתעלות בוץ ושם בתוך הבוץ
הייתי לן. נשאתי את כל זאת וסבלתי בגלל אהבת אלוהי וכדי לעשות את רצונו כי
אפילו אלה אשר נשארו מהשני (!) {ברוכיה?} פחדו לקבל אותי</span>.

<span dir="rtl">שמעתם על אחד שקראו לו דוד בר דוד שעשה עצמו משיח וראה
לבסוף שלא ישלים. הביאו לפני השולטן, אמר לו השולטן: תראה לי מופת אחד
מהידועים לך, אמר לו: אני אקפוץ אל תוך המים לנגד עיניך ואצא חי, טבע בים.
רבים מהאנשים אשר נהו אחריו הקריבו את עצמם וקפצו אף הם אל תוך הים וטבעו.
אבל אני איני רוצה במות מישהו כפי שכתוב בפירוש: כי לא אחפוץ במות הרשע.
רצוני הוא להבטיח שתגיעו לחיי עולמים</span>.

<span dir="rtl">שנים עשר איש גמרו אומר להשקות אותי לשכרה בגלל קנאתם בי,
כי נהגתי תמיד לפי השכל הישר, שתו עמי שלושה ימים ושלושה לילות. הם הסתדרו
ביניהם ונחו מפעם לפעם אך לי לא נתנו לישון ולאט לאט סטיתי ממנהגי, אמרתי
לאדון אחד שיתן לי סוס טוב וארכב קצת ואתרענן. אמר לי: לך לאורווה וקח את
הטוב בעיניך, בחרתי בשחור, איש לא יכול היה להשיגו, רכבתי ישר לארמון המלך.
רכבתי (טסתי) בחצר הלוך ושוב. המלך הביט מבעד לחלון וראה אותי. מכיוון
שהייתי קצת שתוי הוצאתי אקדח ויריתי, הכדור עבר על יד אוזן המלך, מיד הקיפו
אותי משמרות המלך ובסגרם את השערים ניסו לתפסני. אני הוצאתי את חרבי וצעקתי
צעקה גדולה, אשר לשמעה נשמטו כל כלי הזין מידי החיילים ואז נעלמתי. כמה
מאות איש דלקו אחרי אך אני ברחתי בין רחובות העיר ולא תפסו אותי. אחר כך
באתי אל האדון אשר שאלתי ממנו את הסוס. איש לא הכיר בי שאני יהודי כי הייתי
לבוש כולי באדום. חשבו אותי לבעל אחוזה. האדון הזה שלח איתי את אחותו העלמה
ונסענו במרכבה לארמון לא רחוק מבוקרשט. הארמון היה מוקף חומה ומים מסביב
לה. ביליתי שם 4 שבועות עד שנשכח הדבר</span>.

<span dir="rtl">הקטעים מגוונים ביותר.</span>

<span dir="rtl">ברבים מהם הוא מספר על מעשי גבורותיו, כמו בקטע האחרון,
שהם "חצי נסים", אבל יותר הגזמות. הוא מייחס לעצמו כוחות ואומץ לא רגילים.
לפעמים נראה כבריון חסר מעצורים, לפעמים כקוסם.</span>

<span dir="rtl">הוא מעיד על עצמו שהוא המשיח, בדרכים שונות, ומספר הרבה על
היותו נרדף.</span>

<span dir="rtl">חשוב לשים לב לתאריכים.</span>

<span dir="rtl">ב 1759 יעקב פרנק מתנצר.</span>

<span dir="rtl">ב 1760 נפטר ר' ישראל בעל שם טוב, מייסד החסידות, ואז
החסידות מתחילה להתפשט ברחבי מזרח אירופה. האם החסידות "ירשה" את
השבתאות?</span>

<span dir="rtl">לא נוכל לענות על השאלה הזאת... אך בהמשך נדבר על פריחת
החסידות.</span>
