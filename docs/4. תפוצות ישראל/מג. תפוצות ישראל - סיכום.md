<span dir="rtl"><u>תפוצות ישראל – סיכום</u></span>

<span dir="rtl">התחלנו בדצמבר שנה שעברה לספר על קהילות יהודיות ברחבי
העולם ובמרחבי הזמן.</span>

<span dir="rtl">העתיקות ביניהן התיישבו כבר לפני 2500 שנה, והחדשות ביניהן
לפני פחות ממאתיים שנה, ויש גם קהילות שנוצרו במאה השנים האחרונות שלא
דיברנו עליהן.</span>

<span dir="rtl">סיפרנו על ארבעים קהילות בערך.</span>

<span dir="rtl">31 קהילות באסיה, צפון אפריקה, דרום אירופה ומערב אירופה,
סקרנו לפי המדינות או האיזור, ועוד 11 הרצאות הקדשנו למזרח אירופה בדורות
האחרונים, איזור המקיף היום את רומניה, מולדביה, אוקראינה, בלרוס, פולין,
ליטא, רוסיה. כללנו את כולן יחד, שם התרכז רוב רובו של עם ישראל בדורות
האחרונים, והתגבשה התרבות המגיעה עד הנה. התרכזנו בנושאים של יחסי יהודים
גויים, הגירה, כלכלה, זרמים דתיים ותרבותיים.</span>

<span dir="rtl">ניתן, כמובן, בלי מאמץ רב להגיע לשבעים ארצות, כמקובל
במסורת, אם נוסיף את ארצות דרום אמריקה, דרום אפריקה, אוסטרליה, ניו זילנד,
קנדה, ארצות סקנדינביה ועוד. ובנוסף מספר ארצות רב שיש בהן קהילות של עשרות
יהודים או מאות אחדות, כמו אינדוניזה, הפיליפינים, או איסלנד.</span>

<span dir="rtl">המספר שבעים הוא לא רק מספר טיפולוגי, הוא די תואם את
המציאות...</span>

<span dir="rtl">ניסיתי להתרכז באותן קהילות שיש להן מאפיינים שלהן, כדי
להראות את המגוון העצום של חיים יהודיים בעולם. מעוני גדול ועד רווחה,
מקנאות דתית ועד התבוללות, מתקופות שלום ושגשוג ועד תקופות של רדיפות
אכזריות. והעיקר, כמה הניסיון להגדיר מיהו יהודי הוא ניסיון עקר.</span>

<span dir="rtl">מתוך כל אלה, לנסות לקחת מרחק מהמוסכמות (אפילו סיסמאות)
הלאומיות, הציוניות, ולבחון מחדש את התהליכים שהובילו את עם ישראל מסוף בית
שני (אולי אפילו מסוף בית ראשון) ועד הקמת מדינת ישראל. ואולי, אפילו, ניתן
לבחון את אירועי ימינו במדינת ישראל בהקשר לשבעים הגלויות שהתגלגלו
הנה.</span>

<span dir="rtl">הואיל ואנחנו אוהבים לשחוט "פרות קדושות" נתחיל במגילת
העצמאות...  
</span>

<span dir="rtl"><u>"בארץ ישראל קם העם היהודי, בה עוצבה דמותו הרוחנית
הדתית והמדינית..."</u></span>

<span dir="rtl">כמובן שלא.</span>

<span dir="rtl">מבחינת המסורת הדתית, עם ישראל קם במצרים, במחקר, קשה
לדעת...</span>

<span dir="rtl">בסקירתנו את קהילות ישראל, ראינו שהתרבות היהודית מתפתחת
בקהילות שונות, במשך שנים ארוכות. יש אמנם חלק משמעותי לארץ ישראל, אך משקל
גדול יותר, למושג "עם ישראל", כמושג תרבותי בימינו, יש לבבל, לספרד,
כשורשים רחוקים, וכמובן למזרח אירופה, ואף לצפון אפריקה ושאר ארצות הפזורה,
בדורות האחרונים, ושוב לארצות הברית וישראל בימינו.</span>

<span dir="rtl"><u>"לאחר שהוגלה העם מארצו בכוח הזרוע"...</u> לא בדיוק...
לא הוגלה בכוח, ולא הוגלה בכלל.</span>

<span dir="rtl">העליתי שוב את הדמוגרפיה היהודית בעולם מאז 1500. למרות
שבחלקה היא משוערת, היא מתארת היטב את התהליכים המשמעותיים בעם
ישראל.</span>

<span dir="rtl">אם ננסה להתחיל מסוף ימי בית שני, האימפריה הרומית בשיאה
מנתה כ 70 מיליון תושבים. מספר היהודים היה לפחות 2 מיליון. יכול להיות ש 2
מיליון היו רק בארץ ישראל, ועוד מאות אלפים בתפוצות, בעיקר בבל ומצרים. זה
האומדן הקטן ביותר במחקר.</span>

<span dir="rtl">מעריכים שמאות אלפים יהודים נהרגו במרד בר כוכבא, אך
לאחריו היתה תקופת שגשוג. עם ישראל לא גלה מארצו בכוח הזרוע. מאות שנים חיו
יהודים בארץ ישראל אחרי חורבן הבית השני, כאן נחתמה המשנה, התוספתא, התלמוד
הירושלמי, ספרי מדרש רבים, וכאן גם היו פייטינים מפורסמים כמו ייני ואלעזר
הקליר. דיברנו על כך בהרצאה על יהדות ארץ ישראל.</span>

<span dir="rtl"><u>האם "שמר לה אמונים בכל ארצות פזורותיו"?</u></span>

<span dir="rtl">זה נכון, לגבי השארית שלא התבוללה...</span>

<span dir="rtl">(כלומר, זו טאטולוגיה. אותו חלק ששמר לה אמונים שמר לה
אמונים).</span>

<span dir="rtl">למרות פרעות במקומות שונים ובזמנים שונים, לא הייתה השמדה,
משמעותית מבחינה דמוגרפית עד השואה.</span>

<span dir="rtl">ובכל זאת אנחנו מוצאים 1700 שנים אחר חורבן בית שני,
מיליון יהודים בלבד בכל רחבי העולם.</span>

<span dir="rtl">הסיבה רק אחת. בניגוד לגאווה היהודית המקובלת: "עם ישראל
שמר בקנאות על דתו", רוב רובו של עם ישראל התבולל בשנים אלו.</span>

<span dir="rtl">השלטונות הפגאנים לא כפו המרת דת, בדרך כלל (למרות סיפור
חנוכה, ועוד אירועים בודדים), אבל הדתות המונותיאיסטיות, גם הנצרות וגם
האסלם, ניהלו מלחמה בכופרים.</span>

<span dir="rtl">היו תקופות ידועות של שְמד (כלומר אכיפת המרת דת), כמו
בספרד בתקופת הגירוש ומאה שנה לפחות לפניו, בפורטוגל לאחר גירוש ספרד,
בגרמניה בתקופת מסעי הצלב, בדרום ספרד בתקופת המוואחידון, בפרס בתקופת
השלטון הספאווי, בתימן בתקופות רבות, ועוד.</span>

<span dir="rtl">אבל, היו תקופות במדינות שונות של לחץ בלתי פוסק על
היהודים, על ידי מיסוי, פגיעות כלכליות אחרות, והשפלות רבות, שלפחות פיתה
יהודים להמיר את דתם.</span>

<span dir="rtl">ברור שבכל התקופה הביזנטית היתה יהדות ארץ ישראל במצב קשה,
ואין ספק שהייתה התבוללות, כך גם גורלן של יהדות תימן, פרס, בוכרה בזמנים
שונים, ותחת שלטון הנצרות כמעט בכל מקום, כמובן, גם אם לא בכל זמן.</span>

<span dir="rtl">הייתה ליהודים סיבה טובה להמיר דת ולהתבולל, ואין ספק שרוב
רובו של עם ישראל עשה זאת. וכדי לסבר את האוזן, נאמר, שאם אוכלוסיית העולם
גדלה ב 1700 שנים פי חמש, עם ישראל קטן באותה תקופה בחצי, או נשאר בגודלו.
ואם אמנם כך (אין, כמובן, מספרים מדודים אלא הערכות בלבד), אז 80% מעם
ישראל התבולל בשנים אלו.</span>

<span dir="rtl">יש עוד סיפור נפוץ משום מה:</span>

<span dir="rtl"><u>היהודים נרדפו על ידי הנצרות, אך חיו בשלום תחת שלטון
האסלם.</u></span>

<span dir="rtl">ממש לא נכון.</span>

<span dir="rtl">גם פה וגם פה היו תקופות כאלה וכאלה, והיו ארצות כאלה
וכאלה.</span>

<span dir="rtl">היהדות הבולטת של ספרד, נרדפה לפני הכיבוש המוסלמי על ידי
הויזיגוטים הנוצרים, חיה בשלום תקופה ארוכה תחת אמירות קורדובה, ואפילו
אחרי התפוררותה, אבל כיבוש המוואחדין, מביא איתו איסלום בכפייה מוחלטת
(איום במוות), גם בספרד וגם בצפון אפריקה.</span>

<span dir="rtl">תקופה מסוימת היהודים חיים בשלום בצפון ספרד הנוצרית,
דווקא, עד תקופות קשות ביותר, מגזירות קנ"א (1380) ועד גירוש ספרד (1492).
לכאורה, לא הייתה מדיניות רשמית של כפיית המרת דת, אך בפועל המרת דת הצילה
ממוות לא פעם, ובוודאי הצילה מהגירוש.</span>

<span dir="rtl">כמה שנים אחרי גירוש ספרד, כאשר רבים מהמגורשים הצטופפו
בליסבון שבפורטוגל, נעשה שם טקס פומבי של התנצרות בהפתעה... והם "הפכו
נוצרים" בעל כרחם, ומאז היו נתונים לחסדי האינקויזיציה.</span>

<span dir="rtl">גירושים היו בצרפת, באנגליה, ועוד. עלילות דם כמעט בכל ארץ
נוצרית, וגם בארצות מוסלמיות (עלילת הדם בדמשק ב 1840 המפורסמת
ביותר).</span>

<span dir="rtl">כפיית אסלם בכוח הייתה בפרס, אפילו במאות האחרונות.</span>

<span dir="rtl">בתימן היו ילדים יתומים נלקחים בכוח לחינוך מוסלמי, ולא
היו חסרים בתקופות אלו.</span>

<span dir="rtl">ב 1680 מגורשים כל יהודי תימן למדבר מוזע, ורבים נספים
שם.</span>

<span dir="rtl">בכורדיסטאן היו עלילות דם עוד במאה ה-19.</span>

<span dir="rtl">וכמובן, בעקבות הציונות והקמת מדינת ישראל היו פרעות
בעירק, במרוקו, ועוד.</span>

<span dir="rtl">לאורך ההיסטוריה הייתה רדיפת יהודים ממוסדת, על ידי שליטים
קנאים, והיו גם פרעות עממיות שבהן השליטים הגנו, או ניסו להגן על היהודים.
תקופות מלחמה, ובוודאי מלחמות אזרחים, היו מועדות לפורענות, אך גם שליטים
פנאטים שעלו לשלטון וניסו להגשים אידיאלים של אמת אחת.</span>

<span dir="rtl"><u>האם היו קהילות יהודיות שלא נרדפו מעולם?</u></span>

<span dir="rtl">היו, אבל בודדות. הקהילה בסין, והקהילות בהודו לא
נרדפו.</span>

<span dir="rtl">טענה נוספת:</span>

<span dir="rtl"><u>ההשכלה הייתה חילונית</u></span>

<span dir="rtl">לא נכון.</span>

<span dir="rtl">ראשון המשכילים בברלין, משה מנדלסון, היה שומר מצוות, וכתב
ספרות להגנת היהדות כדת.</span>

<span dir="rtl">משכילי מרכז אירופה ומזרחה, היו שומרי מצוות, היו בהם
רבנים, ותביעתם הייתה יהדות שומרת מצוות אך פתוחה להשתלבות במדינה המודרנית
(אותה תביעה של לימודי ליבה היום). ניתן לומר שהדתיים הלאומיים (אלו שאינם
מתנחלים פנאטים...) מגשימים את הרעיון של ראשוני המשכילים.</span>

<span dir="rtl">חלקם, כמובן, נטו לביקורת על ההלכה, אך רובם המכריע לא
פסלו אותה כליל.</span>

<span dir="rtl">כמובן, במשך השנים, מתפתחת הקצנה ביהדות האירופאית. מהצד
הדתי, יש החמרה והסתגרות הן אצל החסידים והן אצל הליטאים, ומהצד השני, אצל
המשכילים, נטייה לביקורת הדת, רפורמה, חילוניות, לאומיות, ציונות, או
התבוללות.</span>

<span dir="rtl">כאן קיים הבדל בולט בין היהדות האירופאית ליהדות האסייתית
והצפון אפריקנית.</span>

<span dir="rtl">בשתיהן נמצאו את כל רצף ההשקפות, מחרדיות ועד חילוניות. אך
בעוד שהיהדות בעולם הנוצרי הייתה חצויה, מקוטבת עד כדי בוז ושנאה הדדית,
היהדות בעולם המוסלמי הייתה, בדרך כלל, מכילה, מקבלת וסלחנית משני
הצדדים.</span>

<span dir="rtl">טענה נוספת,</span>

<span dir="rtl"><u>הדת היהודית היא שמרנית, ולאורך הדורות נשמרה נאמנות
לתורה ולפרשנותה</u>.</span>

<span dir="rtl">כמובן, לא נכון.</span>

<span dir="rtl">העם היהודי היה נתון לפילוגים, ולשינויים דתיים לכיוונים
שונים ואף מנוגדים.</span>

- <span dir="rtl">בתקופת בית שני, פרושים וצדוקים, כת מדבר יהודה, ותחילת
  הנצרות ככת יהודית.</span>

- <span dir="rtl">עוד בתקופת בית שני, ובוודאי בשנים שלאחר החורבן, ולכל
  אורך האלף הראשון, יש ניגודים ברורים בין יהדות ארץ ישראל ויהדות בבל.
  נכתבת ספרות שונה באופייה, מנהגים שונים (למשל פרשת השבוע), ואפילו ויכוח
  על לוח השנה.</span>

- <span dir="rtl">יהדות בבל מתפצלת בעקבות התנועה הקראית.</span>

- <span dir="rtl">ויכוח חריף ביהדות בעקבות הפילוסופיה היהודית של ימי
  הביניים, בעיקר בקטלוניה ופרובנס. השיא שלו שריפת ספרי הרמב"ם.</span>

- <span dir="rtl">יצירת ההבדלים התרבותיים בין אשכנזים וספרדים כבר בתחילת
  האלף השני (למשל איסור הביגמיה, על ידי רגמ"ה לפי המסורת).</span>

- <span dir="rtl">התפתחות הקבלה כפרשנות שונה לחלוטין מכל הפרשנות הקודמת,
  תפיסה שסותרת את התפיסה הפילוסופית של רס"ג והרמב"ם וההולכים בעקבותיהם,
  ואפילו מכניסה יסודות פגאניים מרוככים, או סימבוליים, ליהדות.</span>

- <span dir="rtl">המשיחיות, ובעיקר, הפולמוס סביב שבתאי צבי.</span>

- <span dir="rtl">עליית החסידות במזרח אירופה, תוך שינוי מסורות ומנהגים,
  ובתחילת הדרך ערעור על הבכורה של לומדי התורה.</span>

- <span dir="rtl">ההשכלה שצמחה מתוך רבני מזרח אירופה.</span>

- <span dir="rtl">שפות יהודיות שונות בארצות שונות.</span>

- <span dir="rtl">הלאומיות והציונות גם בתוך היהדות הדתית.</span>

<span dir="rtl">טענה ידועה:</span>

<span dir="rtl"><u>קיים "ארון ספרים יהודי"</u></span>

<span dir="rtl">זה, כמובן, נכון. אך מה נמצא בארון? ספק אם יש על כך
הסכמה...</span>

<span dir="rtl">"ארון הספרים היהודי" הוא מושג דתי-אורתודוקסי, הכולל את
הספרות המקובלת על זרם זה. זה כולל את כל ספרות ההלכה ופרשנותה לאורך
הדורות, המדרשים ופרשנותם, השו"ת, הפיוטים (כלומר שירה דתית), ספרות הקבלה,
בדרך כלל גם את הפילוסופיה היהודית, אבל אולי לא את הנועזת יותר. זוהי
ספרות עצומה, שארון לא מכיל אותה. אולי אולם. חלק ממנה נמצא בכתבי יד. כמעט
אין רב שלא כתב ספר בימי חייו.</span>

<span dir="rtl">אבל, "הארון" האמיתי, כלומר התרבותי, הוא גדול הרבה יותר
וחסר גבולות ברורים.</span>

<span dir="rtl">בגישה התרבותית הפתוחה אנחנו מכילים בו, כמובן, את כל
הספרות היהודית מאז ומעולם, כולל ספרים חיצוניים, ספרות הסוד המוקדמת,
ספרות חילונית כמו שירת אהבה וחשק, ספרות בכל השפות היהודיות, אידיש,
לדינו, פרסית יהודית, מרוקאית יהודית, ועוד ועוד. וכמובן, כל הספרות העברית
החדשה, וכל מה ששכחתי...</span>

<span dir="rtl">קיים, כמובן "ארון ספרים יהודי", אך כמו מושגים תרבותיים
אחרים, מושג זה עמום.</span>

<span dir="rtl">המחקר מוסיף לארון גם את המסמכים הארכיאולוגים המועטים,
אבל את הגניזות השונות, ובעיקר הגניזה הקהירית עצומת הממדים.</span>

<span dir="rtl">שאלה:</span>

<span dir="rtl"><u>האם השתתפו נשים ביצירת התרבות היהודית לאורך
הדורות?</u></span>

<span dir="rtl">ברור שכן. אבל בדרך כלל קולן לא נשמע, ובוודאי כמעט שלא
נשמר.</span>

<span dir="rtl">רוב הנשים, ברוב הדורות וברוב הארצות היו
אנלפבתיות.</span>

<span dir="rtl">מלבד זה ההלכה היהודית רואה את האישה כנחותה, וראויה להיות
מודרת מהציבוריות. למרות כל הניסיונות המודרנים "המצטדקים" להציג אותה רק
כשונה, היא מודרת בחוגים דתיים, אפילו לאומיים, עד היום. משום כך יצירות
כתובות על ידי נשים ישנן, אך מועטות ביותר.</span>

<span dir="rtl">מספר נשים למדניות מוזכרות בתלמוד (לעומת אלפי חכמים
גברים).</span>

<span dir="rtl">יש מספר דברי שירה נשית בגניזה הקהירית.</span>

<span dir="rtl">סיפרנו על אישה, הרבנית אסנת ברזאני, שבמאה ה-17 הייתה ראש
ישיבה בכורדיסטאן גם כמנהלת וגם כמורה.</span>

<span dir="rtl">מפורסם ספרה של גיטל בת ליב מהמבורג גרמניה, גם כן מהמאה
ה-17, ומן הסתם עוד מספר יצירות בודדות עד תקופת ההשכלה.</span>

<span dir="rtl">ייתכן שהיו הרבה יותר כתבי יד שכתבו נשים, אך לא נשמרו. גם
חלק מהכתבים של רבנים מפורסמים אבדו, בוודאי לפני המצאת הדפוס.</span>

<span dir="rtl">מובן מאליו, גם בלי ממצאים, שנשים לקחו חלק בתרבות העממית
היומיומית בכל מקום ואתר. אחד הממצאים המעניינים שהזכרנו הן קערות השבעה
נגד שדים, שנמצאו בבבל מהאלף הראשון, ושחלקן לפחות נכתבו על ידי
נשים.</span>

<span dir="rtl">האם נכניס גם את הקערות הללו (שאגב, ידועים שמות
כותבותיהן) לארון הספרים היהודי. אני מקווה.</span>

<span dir="rtl">מיהו יהודי?</span>

<span dir="rtl"><u>באיזה מידה אנחנו בני אברהם, או, לפחות צאצאיהם של שבטי
ישראל של הבית הראשון, או, אפילו של יהודי בית שני?</u></span>

<span dir="rtl">למרות כל המחקרים הגנטים הנפוצים היום, אין שום ספק,
שרעיון "היהודי כבן לאמא יהודיה" שהוא בלשון אחרת, פחות נחמדה, קיים "גזע
יהודי", הוא רעיון הבל.</span>

<span dir="rtl">בעינינו אנחנו רואים יום יום יהודים כחולי עיניים עם עור
לבן, ויהודים שחורים, וכל הרצף ביניהם, ולא צריך שום מחקר, כדי לראות,
שבקהילות הוותיקות היהודי דומה לשכניו הרבה יותר מאשר ליהודי מקהילה
רחוקה.</span>

<span dir="rtl">יש להבחין בין התבוללות גנטית ובין התבוללות
תרבותית.</span>

<span dir="rtl">ההתבוללות הגנטית שנשארת בתחום התרבות היהודית יכולה
להיגרם מכמה סיבות:</span>

<span dir="rtl"><u>גיור,</u></span>

<span dir="rtl">בתקופה העתיקה היה נפוץ למדי. בתקופת החשמונאים היה גיור
בכוח של האדומים והיטורים, ואולי גיור אחר מרצון.</span>

<span dir="rtl">כשדיברנו על ההיסטוריה של יהודי איטליה, הזכרנו את האשמת
היהודים בתעמולה דתית בתקופה הרומאית, שככל הנראה הביאה לגיורים
רבים.</span>

<span dir="rtl">אולם לאחר התפשטות הנצרות היה הגיור נדיר יותר.</span>

<span dir="rtl">בנוסף לאלה, יש ידיעות מעורפלות, על שבטים שלמים שהתגיירו,
או הצטרפו לעם ישראל בצורה זו או אחרת. ניתן להוסיף על כך עדוֹת יהודיות
שאיננו יודעים בוודאות את מקורן.</span>

<span dir="rtl">כך זה סיפור הכוזרים מצד אחד, סיפור יהדות אתיופיה מצד
אחר, וגם שאלת חלק מיהדות הודו (בני ישראל), כל אלה, מבחינת תרבותן הן עדוֹת
יהודיות וודאיות, אך מקורן האתני מעורפל ועטוף אגדות.</span>

<span dir="rtl"><u>אונס נשים יהודיות</u></span>

<span dir="rtl">התופעה הייתה נפוצה בכל הפרעות בכל הדורות, וברור שהנולדים
היו יהודים לכל דבר, מבחינה תרבותית (וגם מבחינה הלכתית) אך מעורבים מבחינה
גנטית. עם זאת ספק אם ניתן להסביר על ידה את עירוב הגנים הנראה
בימינו.</span>

<span dir="rtl"><u>עבדות גויים אצל יהודים</u></span>

<span dir="rtl">דווקא תופעה זו נראית כמסבירה הרבה יותר, והכוונה דווקא
לעבדים ושפחות לא יהודים, במשפחות יהודיות מהמעמדות המבוססים. ההלכה
היהודית מחייבת גיור עבדים ושפחות, בין שהם נשארים בעבדותם ובין שהם
משתחררים. דיונים רבים על כך נמצאים בשו"ת של הרבנים. ברור שבצורה זו נכנס
הרבה "דם חדש" לעם ישראל, בעיקר בימי הביניים ותחילת העת החדשה.</span>

<span dir="rtl"><u>נישואי תערובת</u></span>

<span dir="rtl">נישואי תערובת היו נדירים בתקופות עתיקות, אך מתקופת
ההשכלה הם מרובים. יש להניח שבחלקם הגדול היוו יציאה מעם ישראל, אך חלק לא
קטן לא כלל התבוללות תרבותית, ונשאר בתוך עם ישראל, אם על ידי גיור פורמלי,
ואם על ידי שיטות שונות להתחמקות מגיור.</span>

<span dir="rtl">מבלי להתעמק יותר מדי בנושא זה, ברור שהגישה הדתית, הרואה
בכולנו בני אברהם יצחק ויעקב, היא נאיבית, לא פחות מאשר האמונה באמיתות
הדמויות הספרותיות האלה.</span>

<span dir="rtl">הניסוח של "מיהו יהודי" על פי "בן לאם יהודיה" הוא מגוחך,
מפני שהוא דורש מגילת יוחסין עד שרה אמנו. גם התוספת "או שגוייר על פי
ההלכה" לא יותר ר<u>ציני</u>ת, אך לא נדון בכך כאן.</span>

<span dir="rtl">נחזור שוב למגילת העצמאות:</span>

<span dir="rtl"><u>מתוך קשר היסטורי ומסורתי זה חתרו היהודים בכל דור לשוב
ולהאחז במולדתם העתיקה, ובדורות האחרונים שבו לארץ בהמונים....</u></span>

<span dir="rtl">מבחינה רגשית, כן, כל יום בכל תפילה. בפועל לא ממש.</span>

<span dir="rtl">ההגירה הדרמטית שהתרחשה מסוף המאה ה-19, ובעיקר במאה
העשרים לפני השואה ואחריה, לא הייתה לארץ ישראל.</span>

<span dir="rtl">עד מלחמת העולם הראשונה, עלו לארץ עשרות אלפים, לעומת כשני
מיליון ויותר שהיגרו לארצות אחרות.</span>

<span dir="rtl">גם בשנים הראשונות של המנדט הבריטי, כאשר התעצמה
האנטישמיות האתנית באירופה, היו אפשרויות טובות יחסית לעלייה, וארצות אחרות
סגרו שעריהן, בכל זאת עלו שלוש מאות אלף יהודים מאירופה, ועשרה מיליון
נשארו שם.</span>

<span dir="rtl">גם לאחר השואה, פליטים רבים הגיעו למערב אירופה, ארה"ב
וארצות אחרות.</span>

<span dir="rtl">רוב יוצאי אלג'יריה היגרו לצרפת, כמו חלק מיהודי מרוקו,
כמו חלק מיהודי לוב לאיטליה, וחלק מיהודי פרס לארה"ב, וחלק מיהודי ברה"מ
לגרמניה וקנדה ועוד, וכל זה כבר לאחר קום מדינת ישראל.</span>

<span dir="rtl">אם נמשיך במשפט הנכון ממגילת העצמאות:</span>

<span dir="rtl"><u>וחלוצים, מעפילים ומגינים הפריחו נשמות, החיו שפתם
העברית, בנו כפרים וערים והקימו גדל והולך... (ונעצור כאן...).</u></span>

<span dir="rtl">נוכל לתאר את הצלחתה של הציונות (עד כה...) כאירוע היסטורי
מיוחד, של צירוף מקרים נדיר, שבו מיליוני פליטים נקלטו במדינה, שתשתיתה
נבנתה על ידי עשרות אלפי חלוצים, בתמיכת יהודים בעלי ממון שלא הגיעו אליה,
ומדינאים יהודים מבריקים שרק חלקם הגיע אליה, ותוך ניצול אירועים היסטוריים
כלל עולמיים, כמו המנדט הבריטי, והשואה.</span>

<span dir="rtl">אבל, במפורש, רוב העולים לא "חתרו לשוב ולהאחז במולדתם
העתיקה", אלא, זו הייתה האפשרות הטובה, יחסית, בזמן הזה, או היחידה
האפשרית.</span>

<span dir="rtl">כדי לייצר מין צירוף נדיר כזה, אולי באמת צריך אלוהים...
או משהו דומה.</span>

<span dir="rtl">לסיכום, ננסה לבחון כיצד ההיסטוריה המגוונת והעשירה של
קהילות ישראל משפיעה על גורלנו, גורל מדינת ישראל, בימינו.</span>

<span dir="rtl">הרעיון הציוני נחל הצלחה יחסית. הצלחה גדולה בתחום
הביטחוני, בתחום הכלכלי, בתחום המדעי, בתחום קליטת הפליטים. הרבה פחות
בתחום החברתי והתרבותי. יציבותו מוטלת בספק, והוא נראה היום מעורער
למדי.</span>

<span dir="rtl">מבחינת קליטת העלייה חל בישראל תהליך מרתק.</span>

<span dir="rtl">בעוד שבמאה העשרים, תשעים אחוז מעם ישראל היה "אשכנזי",
כלומר חי בארצות הנוצרים, והושפע מהתרבות האירופית, הרי בישראל כמחצית
מהאוכלוסיה מקורה בארצות האסלאם, שבהן חיו רק כ 10% מיהודי העולם.</span>

<span dir="rtl">מבחינת מגוון התת-תרבויות היהודיות זו כמובן קהילה יהודית
שמעולם לא הייתה כמוה.</span>

<span dir="rtl">גורם שני הוא מועד העלייה. רוב העולים מארצות האסלאם
מגיעים לארץ אחרי קום המדינה, כאשר הותיקים הם יוצאי אירופה, ממילא נוצר
פער ממוצע של דור שלם בין שתי האוכלוסיות, בנוסף לפער בחינוך הטכנולוגי,
ולהבדלים מסורתיים ומנטליים.</span>

<span dir="rtl">ואחרון גורלי אולי, עד כה, האחרונים בעלייה הגדולה מארצות
האסלאם הם יוצאי צפון אפריקה, בעיקר מרוקו, (העדה הגדולה ביותר מארצות
האסלם) שמגיעים כאשר מדינת ישראל מאורגנת יותר, בעלת חזון מדיני ובטחוני,
והיא משתמשת בהם ככלי להגשמת חזון זה על ידי יישובם המכוון בפריפריה
(מושבים ועיירות פיתוח), ועל ידי כך מגבירה עוד יותר את קשיי
הסתגלותם.</span>

<span dir="rtl">קשה לנתח את רמת האפלייה שהייתה בין עולים שונים בתקופות
שונות ובמצבים מדיניים שונים, אבל אם אפלייה היא עניין טכני, קיפוח הוא
עניין פסיכולוגי. ואין להשוות חלוץ שבא מרצונו לשבת מעבר להרי החושך בלב
הסכנה ובתנאי מצוקה, למשפחה מרובת ילדים שמיושבת בעל כורחה, לפי החלטת
ממשלה, באותו מקום.</span>

<span dir="rtl">אפליית עיירות הפיתוח היא עובדה ברורה, הקיפוח מוסיף לה גם
כוונות, קונספירציות, מאבק הגמוניות, השקפות גזעניות וכד'. זה אמצעי רטורי
טוב למלחמת בחירות, אך אין צורך בכך כדי להסביר אפלייה. אפלייה נגרמת על
ידי מאזן לחצים פוליטיים על השלטון, כמו שאנחנו רואים יום יום.</span>

<span dir="rtl">מבחינה פוליטית, מפלגה כמו ש"ס שמדגימה היטב את הנושא,
מייצגת שני תהליכים:  
היסוד האחד הוא, מיסוד של קיפוח "המזרחיים", כמיתוס, אפילו מבלי להתמודד
איתו ממש, לא בפרשנות היסטורית, וגם לא במדיניות תיקון בהווה. אולי נוח
למפלגה כזו בשימור המיתוס יותר מאשר בתיקונו, ובוודאי נוח לה בהנצחת הבורות
לשם כך.</span>

<span dir="rtl">היסוד השני הוא התגברות הגישה הדתית הלוחמנית האשכנזית, על
הגישה הסובלנית הספרדית. זו מושפעת מרגשי נחיתות של אותם אלה שנאבקים,
כביכול, נגד רגשות אלה.</span>

<span dir="rtl">יחד עם זה ספק רב, אם החלוקה הפוליטית המכרעת בישראל היא
עדתית, והמאבק הוא על הגמוניה עדתית, כמו שאנשים כמו אבישי בן חיים מנסים
להציג.</span>

<span dir="rtl">בוודאי אין להשוות את יוצאי עירק, פרס, ותימן, עם יוצאי
מרוקו מבחינת קליטתם החברתית, הכלכלית, ועמדותיהם הפוליטיות. גם הממשלה
שאולי תקום בקרוב, היא מגוונת מבחינה עדתית, אך נוטה ליסודות האנטי
דמוקרטיים שבהלכה היהודית.</span>

<span dir="rtl">לכן, ייתכן מאוד, שהמאפיין העיקרי את הקיטוב הישראלי הוא
דווקא המאפיין הדתי, כולל מסורתי, ובעיקר היסוד האנטי דמוקרטי (או לפחות
אנטי ליברלי) שמאפיין את ההלכה היהודית, ודווקא בעיקר את זו
האשכנזית.</span>

<span dir="rtl">ההלכה היהודית, לכאורה, מעבירה את סמכות ההכרעה מאלוהים
לאדם, ואפילו קובעת "אחרי רבים להטות". זה נראה דמוקרטי, והרבה דתיים
יתפארו בדמוקרטיה של השיח התלמודי. אבל, למעשה, מדובר על הכרעות בתוך
אולגרכיה של חכמים, המסמיכים זה את זה ובזים לעמי ארצות. יותר מכך, גם
בחסידות וגם אצל הליטאים קיימת הערצה ל"גדולי הדור" או לאדמו"רים, שהם
מורמים מעם, ואפילו חטאיהם נסלחים. אצל החסידים גדולי הדור גם עשירים
ונהנתנים. והעיקר, החשוב והמכריע, ההלכה מרסנת ומגבילה את הביקורת, שהיא
עיקרה של התפיסה הליברלית המודרנית.</span>

<span dir="rtl">גם הציונות הדתית שהייתה ליברלית בעברה, עברה תוך דור,
בגלל ההתנחלות, לתפיסות אנטי דמוקרטית לפיהן הכרעת רבנים עדיפה על הכרעת
ממשלה.  
כתוצאה מריבוי טבעי של חרדים, מתנחלים, וחלק מהמסורתיים המעריצים "רבנים
גדולים", נוצר שוויון ואולי רוב, לאלו שאוהדים משטר של מנהיג כריזמטי
(שמותר לו כמעט כל דבר), על אלו שרוצים במשטר דמוקרטי המבוסס על הפרדת
רשויות, וביקורת הדדית.</span>

<span dir="rtl">תהליך מעניין הוא, שיוצאים בשאלה רבים, הופכים להיות
לאומנים וגזעניים.</span>

<span dir="rtl">למרות שקשה לראות את ישראל כמדינת הלכה, וקשה להאמין שרוב
אזרחי ישראל יניחו תפילין, ייתכן בהחלט, שההשפעה האנטי דמוקרטית של ההלכה,
יחד עם הדגש על לימוד תורה, שפירושו הנצחת בורות, מסכנים עת עתידה הדמוקרטי
של ישראל, ולכן את עצם קיומה.</span>

<span dir="rtl">לכן על השאלה האחרונה: "נצח ישראל לא ישקר"? לא נענה
כאן...</span>
