<span dir="rtl"><u>תפוצות ישראל – פרעות ביהודי מזרח אירופה</u></span>

<span dir="rtl">רובם הגדול של יהודי מזרח אירופה נרצחו בשואה.</span>

<span dir="rtl">מעשרה מיליון יהודים, הרצח והבריחה הותירו כשלושה מיליון
באמצע המאה העשרים, רובם בברית המועצות. חלקם היו מראש באיזורים שלא נכבשו
על ידי הגרמנים, וחלקם הספיקו לברוח לאיזורים אלו.</span>

<span dir="rtl">משלושה מיליון אלה, נותרו היום מאות אלפים אחדות, בעיקר
ברוסיה ובאוקראינה, בעקבות ההגירה של סוף המאה, לישראל, למערב אירופה
ולארה"ב.</span>

<span dir="rtl">השואה, שבה לא נעסוק כאן, האפילה על שואות קטנות יותר
שהתרחשו בזמנים שונים ובמקומות שונים באיזורים הללו, ובעיקר באוקראינה,
ובאלה נעסוק.</span>

<span dir="rtl">רדיפות היהודים במערב אירופה, עד גירוש ספרד (1492), היו
במידה רבה על רקע דתי. גם אם היו גורמים נוספים לשנאת היהודים, ההבחנה
המשמעותית הייתה הדת, ובדרך כלל המרת דת הייתה מונעת מהיהודי הבודד להיות
נרדף.</span>

<span dir="rtl">בספרד זה משתנה אחרי הגירוש, כאשר האינקויזיציה רודפת את
היהודים, אמנם כעבריינים דתיים, אך ההלשנות נבעו משנאה ברחוב, שנבעה מסיבות
אתניות. כלומר, גם היהודי המומר נשאר יהודי.</span>

<span dir="rtl">במזרח אירופה, הסיבות הדתיות היו משניות. התקופה היא כבר
לאחר הפילוגים בכנסייה. האוכלוסיה מעורבת מקתולים, פרוטסטנטים, ומאמיני
נצרות אורתודוקסית, שגם היא לא אחידה.</span>

<span dir="rtl">הסיבות לרדיפות, לפרעות (פוגרומים ברוסית), שהיו אכזריות
ביותר לא פעם, היו סיבות כלכליות, חברתיות ופוליטיות. לא פעם, במהלך פרעות,
נרצחו גם יהודים אשר מיוזמתם התנצרו.</span>

<span dir="rtl">צריך לשים לב לנקודה נוספת, שבדרך כלל כיהודים נאמנים
אנחנו מתעלמים ממנה.</span>

<span dir="rtl">מזרח אירופה (לא רק היא...) סבלה במאות השנים הללו ממלחמות
רבות, גם בין המעצמות, וגם מלחמות שחרור של עמים כנגד המעצמות. צבאות
כובשים, בתקופת קרבות, נוטים להתעלל באוכלוסיה אזרחית, והזרים ראשונים
להיפגע. במיוחד המצב נורא כאשר איזור עובר מיד ליד פעמים רבות, ותמיד אפשר
למצוא "בוגדים" חדשים.</span>

<span dir="rtl">בחלק גדול מהפרעות שסבלו מהם היהודים, נרצחו באכזריות,
נאנסו, נבזזו, גם רבים מאוד שאינם יהודים, אלה שהיו "מהצד השני".</span>

<span dir="rtl">אנחנו, כמובן, עוסקים יותר בגורל היהודי, מה גם שהיהודים
היו לא פעם "מהצד השני" לגבי שני הצדדים.</span>

<span dir="rtl">ברוב המקרים השלטונות לא עודדו פרעות, ואף ניסו למנוע
אותן, אך השליטה בצבאות בזמן מלחמות היא מוגבלת. בהחלט היו גם תקופות
שהשלטונות העלימו עין, ואפילו עודדו פרעות כדי להפנות את זעם העם כלפיהם,
להיות כלפי היהודים, או מסיבות פוליטיות אחרות.</span>

<span dir="rtl">כרגיל, אני מזכיר מדי פעם את פעולותינו שלנו, שהן הרבה
הרבה פחות נפשעות, אבל דומות מבחינת תהליכים. למשל, רצח אזרחים ערבים
במלחמת השחרור, וגירוש נרחב בלי "הוראה מפורשת". שימוש בפוליטיקה של "ערבים
טובים" ו"ערבים רעים" קיים תמיד, ויתגבר, מן הסתם, לקראת הבחירות הקרובות
(כלומר, השלכת הצרות על "האחר").</span>

<span dir="rtl">פרעות קשות ואכזריות ביותר (אם ניתן להשוות אכזריות), היו
"גזירות ת"ח ת"ט". אם כי, מבחינת היקפן היו קטנות מאלו של המאה העשרים (גם
לפני השואה).</span>

<span dir="rtl">הרקע המדיני היה הקמת "האיחוד הפולני ליטאי", מדינת פולין
הגדולה, ב 1569, שנראית כך עם פרוץ המלחמות של 1648.</span>

<img src="media/image1.png" style="width:7.16528in;height:5.17104in" />

<span dir="rtl"><u>גזירות ת"ח ת"ט</u></span>

<span dir="rtl">במסגרת "האיחוד הפולני ליטאי", הפולנים מקבלים שליטה על
חלקים גדולים של אוקראינה.</span>

<span dir="rtl">צריך להעיר שאוקראינה של היום, היא מדינה חדשה, ואפילו
הלאום האוקראיני נוצר, למעשה, רק במאה ה-19.</span>

<span dir="rtl">באיזור יושבים איכרים רותנים (סלבים מזרחיים, שמהם
מתפלגים, מבחינה אתנית, הרוסים, האוקראינים והבלורוסים). בנוסף קיימים
הקוזאקים, שהם עדיין שבטים נוצריים חצי נוודים, ובדרום הטאטרים (עם טורקי,
מוסלמי) השולטים בקרים ובאיזורים הדרומיים יותר.</span>

<span dir="rtl">הפולנים, או ליתר דיוק, "הטייקונים" שלהם, שנקראו
"מגנאטים", יצרו אחוזות עצומות באיזורי אוקראינה תוך ניצול קשה של האיכרים
המקומיים. יחד איתם הגיעו עשרות אלפי יהודים, שנדחקו מהערים הפולניות בגלל
התחרות עם המקומיים, חלקם שרתו את המגנאטים.</span>

<span dir="rtl">ב 1648 פורץ מרד קוזאקים, שמונהג על ידי בוגדן חמלניצקי,
שכורת ברית עם הטאטרים, מביס את הצבא של האצולה הפולנית, וגורם לכך שגם
האיכרים מצטרפים למרד.</span>

<span dir="rtl">היהודים בורחים מהכפרים לערים המבוצרות, ונוטלים חלק
בהגנתן. אבל הערים נופלות בידי המורדים, ואז יהודים, פולנים, וקתולים (כל
מי שנחשב לשכבה המנצלת) נרצחים באכזריות. הטאטרים שהיו שותפים בקרבות
העדיפו לקחת שבויים ולמכרם לעבדים.</span>

<span dir="rtl">הטבח הגדול ביהודי אוקראינה התרחש בשנים 1648-1649, אך לא
נגמר שם. למעשה, פולין סבלה ממלחמות בלתי פוסקות במשך כעשרים שנה. הרוסים
התערבו תחילה לצד חמלניצקי, ותפסו שבויים יהודים רבים לעבדים. ב 1655 פלשו
השוודים לפולין, החריבו אחוזות רבות וגרמו לרעב גדול. למרות שהשוודים לא
רדפו יהודים במיוחד, יהודים רבים מתו ברעב. למעשה רק ב 1667 נחתמו הסכמי
שלום, שייצבו את הממלכה הפולנית.</span>

<span dir="rtl">יש ויכוח היסטורי ניכר בין הכותבים ובין ההיסטוריונים על
מספרי ההרוגים והנחטפים לעבדות בתקופה זו. הספר הראשון שנכתב על גזירות
חמלניצקי, הוא "יוון המצולה" של נתן נטע הנובר (ניתן למצוא את הספר
באתר</span> HEBREWBOOKS<span dir="rtl">).</span>

<span dir="rtl">הוא עצמו נמלט מעיר אוקראינית, ומעט מספרו הוא אוטוביוגרפי
והרוב על פי השמועות. הוא מתאר תיאורים נוראים של הטבח, אך נוטה להגזים
מאוד במספרים. כמו כן, הוא מנסה להציג את הטבח, בחלקו לפחות, כמוות על
קידוש השם.</span>

<span dir="rtl">היסטוריונים מודרניים מנתחים את גישתו כניסיון להתאמה
לנוסח "קידוש השם" בקהילות שו"ם בגרמניה, חמש מאות שנה קודם. כאמור, השאלה
הדתית לא הייתה מרכזית במרד (חמלניצקי הנוצרי שיתף פעולה עם הטאטרים
המוסלמים). יהודים רבים התנצרו, אבל, כנראה זה לא מה שמנע את הפגיעה
בהם.</span>

<span dir="rtl">ברור לחלוטין היום, שהשואה הזאת פגעה לא רק ביהודים אלא גם
ברבים מאוד אחרים, ולכן המספרים העצומים כוללים כנראה גם אותם.</span>

<span dir="rtl">רק כדי להראות את הפערים בהערכת הנפגעים, הם נעים בין 600
אלף לפי כרוניקות של השנים שאחרי הגזירות, ל 20 אלף בהערכת היסטוריונים
היום.</span>

<span dir="rtl">משערים שאחת הסיבות להגזמת האסון, הייתה בגיוס כספים במערב
אירופה כדי לפדות את השבויים גם מהטאטרים וגם מהרוסים.</span>

<span dir="rtl">יהודי מערב אירופה תלו, לא מפתיע, את הסיבות לאסונות
בחטאים: הלוואה בריבית, גידול חזירים למכירה לגויים, ואפילו דיבורים בטלים
בתפילות בבית הכנסת.</span>

<span dir="rtl">ואילו האוקראינים רואים היום את חמלניצקי כגיבור לאומי,
שנלחם על העצמאות והכבוד של האוקראינים כנגד כובשיהם הפולנים. גם בכך יש
אנכרוניזם מסוים, מפני שלמעשה, לא היה עם אוקראיני ממש, אך, ללא ספק,
האיכרים המקומיים הצטרפו למרד הקוזקים. ומלבד זאת, כל עם צריך גיבורי עבר
כדי לגבש זהות (קשה להאשים אותם, גם דוד המלך שרצח את אוריה החיתי, ואת
צאצאי שאול, וטבח במואבים, אינו בדיוק הומניסט אידיאלי).</span>

<span dir="rtl"><u>מרד ההיידמאקים</u></span>

<span dir="rtl">מאה שנה אחרי גזירות ת"ח ת"ט, ב 1734, 1750, 1768 פורצות
מרידות ההיידמאקים (שוב שבטים קוזאקים) האוקראינים, יחד עם צמיתים ואיכרים
נגד הפולנים. המרידות דוכאו על ידי הפולנים בעזרת הרוסים, אך גם בהם נפגעו
קשה קהילות יהודיות לפחות בשלוש ערים, ביניהם אומן, (הידועה לנו מר' נחמן,
במאה הבאה...), שבה נרצחו אלפי יהודים (יחד עם אלפי פולנים).</span>

<span dir="rtl">עם זאת, לא מצאתי אינפורמציה נוספת על פרעות ביהודי ארצות
אחרות במזרח אירופה, כולל הונגריה, רומניה, ואפילו פולין (שהאנטישמיות בה
פרחה, והשלטון חוקק חוקים אנטי יהודיים) עד סוף המאה ה-19. זה מסביר את
הגידול העצום במספר היהודים במאות השנים הללו.</span>

<span dir="rtl">ידועים רציחות של יהודים במהלך גזירות ת"ח ת"ט גם ברומניה,
על ידי אותם קוזאקים.</span>

<span dir="rtl">כמו כן ידועה עלילת דם בשנת 1710 ברומניה.</span>

<span dir="rtl">מן הסתם, היו עוד כאלה, אך אלו החוירו לעומת הגלים
האנטישמיים מ 1880, ובוודאי לעומת השואה שכילתה למעשה את המרכזים היהודיים
במזרח אירופה.</span>

<span dir="rtl">כאמור, לא נעסוק כאן בשואה, שאנחנו מזכירים אותה כל שנה,
ומדגישים בעיקר את שואת יהודי פולין, רוסיה, אוקראינה, הונגריה.</span>

<span dir="rtl">לעומת זה נזכיר את ה"שואות הקטנות" שהתרחשו בשישים השנים
שלפני השואה ואנחנו זוכרים אותן פחות, בגלל זכרון השואה. גם רוב אלו,
התרחשו בעיקר באוקראינה, מולדביה, בלרוס.</span>

<span dir="rtl"><u>"סופות בנגב"</u></span>

<span dir="rtl">מצגת שנערכה על ידי דב בן ישי, מתארת יפה את הנושא</span>

[https://www.slides.co.il/slides/12014<span dir="rtl">/</span>](https://www.slides.co.il/slides/12014/)

<span dir="rtl">בשם "סופות בנגב" כונו בספרות העברית פרעות ביהודי רוסיה,
שהחלו באפריל 1881 ונמשכו מעל שנה.</span>

<span dir="rtl">השם מקורו בפסוק מישעיהו כ"א, 1:</span>

<span dir="rtl">"משא מדבר ים כסופות בנגב לחלף ממדבר בא מארץ
נוראה".</span>

<span dir="rtl">האיזורים שנפגעו הם דרום-מערב האימפריה הרוסית, שוב, בעיקר
באוקראינה של היום, ופרצו לאחר רצח הצאר אלכסנדר השני על ידי תנועה
מהפכנית.</span>

<span dir="rtl">הפרעות הללו לובו לא רק על ידי עיתונים אנטישמיים, אלא גם
על ידי נציגי השלטון.</span>

<span dir="rtl">אך הסיבות היו עמוקות יותר:</span>

- <span dir="rtl">תנועה לאומנית פאן סלאבית שהתפתחה דווקא בקרב משכילים,
  ובקרב הכמורה הפרבוסלבית.</span>

- <span dir="rtl">תחרות כלכלית במסחר ובמלאכה.</span>

- <span dir="rtl">מיתון כלכלי עמוק (בכל אירופה), שכרגיל, היהודים הואשמו
  בו.</span>

<span dir="rtl">שר הפנים אינאייטב, בתגובה על הפרעות אמר, שהגבול למערב
פתוח בפני היהודים.</span>

<span dir="rtl">(כזכור, רוסיה מעולם לא רצתה יהודים בשטחה, אך קיבלה כמה
מיליונים בגלל האימפריאליזם שלה באירופה).</span>

<span dir="rtl">כאמור הפרעות התחוללו בעיקר בערי אוקראינה, כמו קייב,
חרסון, אודסה ועוד. אצילים פולניים הצליחו למנוע את התפשטותן לפולין. ובכמה
מקומות החלו היהודים, להקים ארגונים להגנה עצמית.</span>

<span dir="rtl">בפרעות אלה היו מעט רציחות, והרוב היה הרס וביזה.</span>

<span dir="rtl">עם התייצבות השלטון ברוסיה, ותחת לחץ בינלאומי ניכר,
הרוסים דיכאו את המהומות במאי 1882.</span>

<span dir="rtl">יחד עם דיכוי המהומות, שר הפנים האנטישמי הקים ועדה לבדיקת
התנאים הקשים של הרוסים הנגרמים על ידי "התנהגות היהודים בעסקיהם", והוציא
את "חוקי מאי 1882".</span>

<span dir="rtl">על פי חוקים אלה:</span>

- <span dir="rtl">אסור ליהודים לגור בכפרים גם בתחום המושב.</span>

- <span dir="rtl">יבוטלו כל שטרי מכירה וחכירה של יהודים בתחום הנדל"ן
  שאינו בערים.</span>

- <span dir="rtl">אסור ליהודים לסחור בימי ראשון ובחגי הנוצרים.</span>

<span dir="rtl">חוקים אנטישמיים קיצוניים יותר נחקקו מאוחר יותר (למשל
איסור על יהודים להשתתף בהצבעות לעיריות).</span>

<span dir="rtl">"סופות בנגב" התגמדו, כמובן, לעומת פרעות פטליורה ומלחמת
האזרחים שיבואו אחריהן, אך האנטישמיות הממוסדת ברוסיה, שכמעט לא גונתה
אפילו על ידי המשכילים הרוסים, הייתה תמריץ רציני להגירה לאמריקה, ובשוליים
גם ליצירת תנועות ציוניות ראשונות (חובבי ציון).</span>

<span dir="rtl">ומעניין שכך כותב "המגיד" ב 25 למאי 1881:</span>

<span dir="rtl">"כאשר ידאב לב כל איש מישראל וכל אדם ישר לשמע השערוריות
האיומות אשר באו כעת על רבבות מאחבנ"י בנגב ממלכת רוססלאנד, אשר קם ההמון
והתנפל עליהם באכזריות נוראה, ויכום ויהרסו בתי מגוריהם ובבזה שלחו ידם
והציגום ככלי ריק, כי זאת נחמתנו בעני ואסון אחינו האומללים שם, כי תהלה
לאל הממשלה הרוממה שם תסך באברתה עליהם ותאמר למשחית הרף....</span>

<span dir="rtl">... הן אמנם עוד לא כלה זעם, עוד לא חדלו המהומות הנוראות
בנגב רוססיא, ובמקומות הרבה מאד עודם מתנפלים בני האספסוף על ישראל לכלות
בהם חמתם, והדבר הנורא ההוא כדבר "כאפל יהלך ממקום למקום וכקטב ישור
צהרים"; אך יד ההמון רוממה רק ברגעים הראשונים, טרם יספיקו אנשי הצבא להגן
אל האומללים בחרב שלופה..."</span>

<span dir="rtl">כלומר, במבט של העיתון, היוצא בעיר ליק שבפרוסיה, די רחוק
מאזורי הפרעות, נראים השלטונות הרוסיים כמתנגדים לפרעות. לא כמו שנראים
להיסטוריונים המאוחרים, שלפיהם הצבא והמשטרה הרוסית השתהו מאוד בדיכוי
המהומות. ידוע, שכאשר הייתה החלטה ברורה של הממשלה, ובעיקר אחרי שהוחלף שר
הפנים האנטישמי, הפרעות פסקו לחלוטין.</span>

<span dir="rtl"><u>פרעות קישינב 1903</u></span>

<span dir="rtl">קישינב, בירת מולדבה היום, הייתה גם היא חלק מהאימפריה
הרוסית.</span>

<span dir="rtl">הרקע לפרעות, בין השאר, הסתה של עיתון אנטישמי מקומי,
שנתמך על ידי משרד הפנים הרוסי. העיתון פירסם הסתה קבועה, כותרות "מוות
ליהודים", סיפור עלילת דם, אחרי שנער נוצרי שנרצח על ידי דודו, נמצא
בדובַּסַרי הסמוכה לקישינב, והאשים את היהודים גם בסוציאליזם וגם בניצול
קאפיטליסטי.</span>

<span dir="rtl">גם הבישוף המקומי היה אנטישמי ועודד את הפרעות.</span>

<span dir="rtl">הפרעות החלו כאשר הנוצרים יצאו מהכנסייה ביום הראשון של
הפסחא. הן היו אכזריות ביותר, ובהם נרצחו 49 איש, נפצעו כשש מאות, נשים
נאנסו ובתים נבזזו ונהרסו.</span>

<span dir="rtl">המשטרה והצבא (שהיה במחנה סמוך) לא התערבו, אלא לאחר שלושה
ימים.</span>

<span dir="rtl">הפוגרום הזה מפורסם בגלל התהודה בתוך רוסיה (תגובת סופרים
רוסיים כמו קורלנקו, גורקי וטולסטוי), התהודה העולמית, וכמובן, התהודה בעם
ישראל, בעקבות יצירות של ביאליק ואחרים. זו הייתה גם אחת הסיבות לתוכנית
אוגנדה של הרצל.</span>

<span dir="rtl">ב 1905 היה פוגרום נוסף, שבו נרצחו 19 יהודים, אך בתקופה
זו היו כבר ארגונים יהודים להגנה עצמית שנחלו הצלחה מסוימת. (בויקיפדיה
כתוב שהפרעות שימשו השראה לרעיון ההגנה העצמית של ז'בוטינסקי, אך השטח
הקדים אותו).</span>

<span dir="rtl"><u>פרעות "המאות השחורות"</u></span>

<span dir="rtl">ארגון "המאות השחורות" היה אירגון ימני קיצוני, שנתמך על
ידי הצאר, אך לאחר מהפכת 1905 שבה הצאר נאלץ לבצע רפורמות ליברליות,
האירגון התנקם בדמוקרטים וסוציאליסטים ובעיקר ביהודים.</span>

<span dir="rtl">ידוע על פוגרומים ב 660 ערים (שוב בעיקר באיזורי אוקראינה,
ומעט בבלארוס, וברוסיה של היום, וכן בביאליסטוק בפולין, שאז לא הייתה
בפולין). הקשה ביותר היה באודסה, שם נרצחו 400 יהודים.</span>

<span dir="rtl"><u>פרעות מלחמת האזרחים</u></span>

<span dir="rtl">הקדמה של ביאליק לספר שנקרא "מגילת הטבח"</span>

<span dir="rtl">את הספר **הנורא** הזה ערך מחברו, הסופר הישיש יליד בסרביה
ותושב אודיסה, למלאות את נדרו אשר נדר בשעת סכנה, בהיות כפשע בינו ובין
המות – ונמלט. הספר נכתב מתוך מסירות נפש ממש. חמש שנים רצופות לא נח ולא
שקט האיש ולא נתן דמי לו עד אשר הקים את נדרו. הוא אסף ולקט את החומר, הוא
בֵררו ולִבְּנו עפ“י מקורות ראשונים ונאמנים עד כמה שידו, יד אדם, הגיעה והוא
אשר עֲרָכו וסדרו ונתן לו דמות ספר שלם, ערוך בסדר א”ב, ספר מסַפר לדור בדברי
אמת את כל פָּרָשַׁת היסורים וחבלי השאול, שנתנסתה בהם כנסת ישראל ברוסיה בימי
האף והחמה באחרית ימי מלחמת העולם ובימי המהפכה ברוסיה. רבים מן המוראים
הגדולים הכתובים בספר הזה עברו על ראש בעל הספר עצמו, או לעיניו. עם רבבות
אחיו עבר בים צרה משפתו אל שפתו וחצה עד צואר בנחלי דם ודמעות, ולא אחת
ושתים ראה את המות על כל בלהותיו פנים אל פנים. בדרכים משובשים במחנות
שודדים משחרים לטרף אדם ובמסלות זרועות נבלות אחיו ואחיותיו מושלכות כדֹמן,
עבר האיש בנפשו מחֳרָבות לחרבות, ובחָדרו דרך כל המחיצות וחתחתי המות אל הערים
והכפרים אשר נודעה בהם יד המשחית ביותר – אסף ידיעות וגבה עדויות ממקורן
הראשון. בכל ערי המקלט והמוֹעָדָה אשר התלקטו שמה באלפיהם וברבבותיהם פליטי
הרג, אונס ומשִׁסה, שרידי קרדֹם וחרב, שמה אץ האיש לבוא, למען רְאוֹת בעיניו את
ה“עֹני בשבט עברתו” ולמען אסוף אל נאדו את הדמעות בעודן רותחות ואת הדם
בעודנו שותת</span>.

<span dir="rtl">הקטע הזה הוא הקדמה שכתב ח.נ. ביאליק, לספר שנקרא "מגילת
הטבח" ונכתב על ידי אליעזר דוד רוזנטל (נפטר בשנת 1932). חלק ראשון של הספר
יצא לאור ב 1927. קיימים שלושה כרכים של הספר הזה, ועדיין הספר לא הושלם,
וכתב יד הנמצא בארכיון אגודת הסופרים.</span>

<span dir="rtl">צרות אחרונות משכיחות את הראשונות, ושפע הספרות שנכתבה
לאחר השואה השכיחה את הקדם-שואה של יהודי אוקראינה, בלארוס והסביבה
(בגבולות של היום), בתקופת המהפכה הרוסית ומלחמת האזרחים.</span>

<img src="media/image2.png" style="width:7.16528in;height:3.80115in" />

> <span dir="rtl">פליטים יהודים מפוגרום, בבית כנסת ברומניה
> 1918-1920</span>

<span dir="rtl">הכאוס אחרי המהפכה הבולשביקית לא כלל שני צבאות, כמו
שמקובל לזכור, הצבא האדום, ו"הלבנים", אלא בנוסף גם צבא שחרור אוקראיני,
וצבאות קטנים אחרים. מלבד הצבא האדום, שפגע ביהודים במקרים בודדים, ופעל
בנחישות נגד אנטישמיות, הצבאות האחרים פרעו ביהודים, רצחו המונים, אנסו
והתעללו. ומכיוון שאיזורים עברו מיד ליד, הרי כל כיבוש מחדש הביא לטבח
נוסף.</span>

<span dir="rtl">היהודים (בהמוניהם) לא תמכו בבולשביקים מראש, אלא דווקא
בעקבות הפרעות.</span>

<span dir="rtl">קשה לדעת בבירור מספרים (האיזור כולו הפך חלק מברה"מ,
שנטתה להשתיק), והערכות הנרצחים הם בין חמישים אלף למאתיים אלף. (מספר
היהודים באוקראינה היה קרוב לשני מיליון).</span>

<span dir="rtl">לגדול הרוצחים נחשב סימון פטליורה.</span>

<span dir="rtl">פטליורה היה שר הצבא, ואח"כ ראש הממשלה, של אוקראינה בשלוש
השנים שנאבקה נגד הצבא האדום ונגד הצבא הלבן, על עצמאותה.</span>

<span dir="rtl">צבאו של פטליורה ערך את הפרעות הנוראות ביותר ביהודי הערים
שאותן כבש או מהן נסוג. פטליורה עצמו, הכריז על התנגדותו לפרעות, והאשים את
הצבא האדום, אך רמז, בסתירה לכך, שהיהודים תומכים בצבא האדום. רוב החוקרים
היום, מעריכים שלא הייתה לו שליטה בצבאו, לפחות בנושא זה (זה לא מפתיע
מניסיוננו, מה גם שהכאוס אז היה גדול יותר מאשר בהרבה מלחמות
אחרות).</span>

<span dir="rtl">עד היום נחלקים החוקרים בדעתם על מידת האנטישמיות של
פטליורה, ועל מידת אחריותו לטבח היהודים. אבל הניצולים זכרו שחייליו
האכזריים, צעקו בזמן הפרעות: יחי פטליורה.</span>

<span dir="rtl">לאחר שהצבא האדום גבר, פטליורה נמלט. מצא מקלט בפריז, וב
1926 התנקש בו והרג אותו, שען יהודי בשם שלום שווארצבארד, שהיה ניצול
מהפרעות ומשפחתו נרצחה בהן.</span>

<span dir="rtl">שווארצבארד הועמד לדין בפריז, וזוכה.</span>

<img src="media/image3.png" style="width:7.16528in;height:3.80069in" />

<span dir="rtl">יחידה יהודית להגנה עצמית במלחמת האזרחים הרוסית 1918,
אודסה.</span>

<span dir="rtl">על השואה במזרח אירופה, שהייתה עוד יותר נוראה, לא נדון
כאן.</span>

<span dir="rtl">והיום, מאה שנה אחרי הפרעות, יש נשיא יהודי באוקראינה,
וצבא מאורגן הרבה יותר, שנאבק בצבא הרוסי ... שוב...</span>
