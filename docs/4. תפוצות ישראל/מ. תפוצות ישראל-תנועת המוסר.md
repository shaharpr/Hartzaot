<span dir="rtl"><u>תפוצות ישראל – תנועת המוסר</u></span>

<span dir="rtl">באותה תקופה, של אמצע המאה ה-19, כאשר החסידות מתבססת מצד
אחד בקרב ההמונים, וההשכלה מתפשטת מהצד השני בקרב אליטה, לפחות, קמה תנועה
נוספת במזרח אירופה שמכונה "תנועת המוסר".</span>

<span dir="rtl">כמייסדה של התנועה נחשב ר' ישראל סלנטר (כלומר, מהעיר סלנט
שבליטא), ועיקר כוונתה להדגיש שתורת ישראל פנתה לכיוון הפולחני הטכני, מצד
אחד, ולכיוון הלימודי הפלפולי מצד שני, והזניחה את המצוות המוסריות.</span>

<span dir="rtl">אך לפני שנרחיב לעסוק בתנועה זו, נזכיר את ספרות המוסר של
ימי הביניים.</span>

<span dir="rtl"><u>ספרות המוסר</u></span>

<span dir="rtl">בדרך כלל, אנחנו מדגישים בספרות העברית של ימי הביניים את
ספרות ההלכה (התלמוד, מפרשי התלמוד, פוסקי ההלכה הרבים, משנה תורה של
הרמב"ם ועוד), את ספרות הפרשנות על התורה, את ספרות המדרשים (המפרשים את
התורה בדרך אגדתית), את הפיוטים, את הספרות הפילוסופית (כמו "אמונות ודעות"
לסעדיה גאון, ו"מורה נבוכים" לרמב"ם, ויש עוד רבים פחות ידועים), ואת ספרות
הסוד (ספרות יורדי מרכבה באלף הראשון, וספרות הקבלה באלף השני).</span>

<span dir="rtl">קיימת עוד סוגה ספרותית פחות נפוצה והיא ספרות המוסר. ניתן
להגדיר אותה כספרות הטפה למידות טובות, לתיקון האדם. ספרות המדגישה את
המצוות שבין אדם וחברו וגם בין אדם לעצמו. כמובן, שדרישות מוסריות משובצות
בתוך הספרות ההלכתית, ובוודאי הפילוסופית, אך קיימת ספרות שהיא מיועדת
לכך.</span>

<span dir="rtl">למעשה, היא נמצאת כבר בתנ"ך. ספר "משלי" הוא כזה במידה
רבה, למרות שמשייכים אותו ל"ספרות החכמה" (הפילוסופית). הנה כמה פסוקים
ידועים:  
"שומר פיו ולשונו שומר מצרות נפשו"</span>

<span dir="rtl">"מענה רך ישיב חמה, ודבר עצב יעלה אף"</span>

<span dir="rtl">"לועג לרש – חרף עושהו, שמח לאיד לא יינקה"</span>

<span dir="rtl">"טמן עצל ידו בצלחת, גם אל פיהו לא ישיבנה"</span>

<span dir="rtl">לא מצוות מהתורה, אלא דברי מוסר טהורים.</span>

<span dir="rtl">בימי הביניים נכתבים ספרי מוסר בעיקר בערבית יהודית (בכלל
רוב הספרות נכתבה תחת שלטון האסלם). אחד המפורסמים בהם הוא "חובות הלבבות"
לבחיי אבן פקודה, שתורגם לעברית על ידי יהודה אבן תיבון. אך ספר זה, כמו
רבים אחרים מטיף ליראת ה' ולקיום המצוות, ולכן אולי נכון יותר לראות בו ספר
פילוסופי.</span>

<span dir="rtl">דומה לכך "יסוד מורא" לראב"ע, גם הוא מטיף ליראה, אך רואה
את תפקיד המצוות בתיקון המוסרי.</span>

<u><span dir="rtl">קטע מספר יסוד מורא לרבי אברהם אבן עזרא</span></u>

<span dir="rtl">ועתה שים לבך ודע כי כל המצות הכתובות בתורה או המקובלות
או התקונים שתקנו האבות, אף על פי שרובם הם במעשה או בפה, הכל הם לתקן הלב.
כי כל לבבות דורש ה' וכל יצר מחשבות מבין, וכתוב (תהלים קכה) "ולישרים
בלבותם" והפך זה (משלי כג) "לב חרש מחשבות און", וכתוב אחר (משלי ו) "ולבו
בל עמך". כי רוע עין תלוי ברוע הלב וזה ידוע מחכמת התולדות.</span>

<u><span dir="rtl">קטע מספר אורחות חיים להרא"ש (1300 בערך) - ליום
ראשון</span></u>

<span dir="rtl">ואלה הדברים שיזהר בהם לסור ממוקשי מות ולאור באור
החיים</span>:

<span dir="rtl">(א) להתרחק מן הגאוה בתכלית הריחוק</span>:

<span dir="rtl">(ב) וכן מן החניפות</span>:

<span dir="rtl">(ג) וכן מן השקר והכזב</span>:

<span dir="rtl">(ד) וכן מן הליצנות</span>:

<span dir="rtl">(ה) וכן מן הרכילות</span>:

<span dir="rtl">(ו) וכן מן הכעס</span>:

<span dir="rtl">(ז-ח) שיזהר ממכשול הנדרים, ומאונאות הבריות, הן בממון הן
בדברים. ומקנאתם ומשנאתם</span>:

<span dir="rtl">(ט) שלא יכנה שם לחברו, שלא יקראנו בכנוי שכנוהו אחרים, אם
לא יהיה נזכר ונכבד בשמו:</span>

<span dir="rtl">גם הרא"ש מרבה בהדגשת חשיבות האמונה, והתפילות, ומצוות
שונות אבל בשום אופן אינו ספר הלכתי, ויחד עם הדרישה ללבוש ציצית, הוא גם
דורש מוסר:</span>

<u><span dir="rtl">ספר אורחות חיים להרא"ש - ליום רביעי</span></u>

<span dir="rtl">(נז) אל יהיו פניך זעומות נגד עוברים ושבים, וקבל אותם
בפנים מאירים</span>:

<span dir="rtl">(נח) אל תשכח להעניק להם צדה ולעשות לויה להם, ותנחמם
בדברים</span>:

<span dir="rtl">(נט) אל תשים עינך למי שעלה לעושר יותר ממך, אלא למי שהוא
תחתיך</span>:

<span dir="rtl">(ס) אל תבהל לקצוף משום דבר. והארך אפך, פן תאבד את
חכמתך</span>:

<span dir="rtl">(סא) אל תוצא ממך עקשות פה ונבול פה כי על כל דבריך תבא
במשפט</span>:

<span dir="rtl">(סב) אל תחזיק כעסך עם חבירך יום אחד, ותכנע לפניו לבקש
ממנו מחילה קודם:</span>

<u><span dir="rtl">ספר מבחר הפנינים שער המחילה</span>
<span dir="rtl">(ידעיה הפניני, פרובנס, 1300 בערך)</span></u>

<span dir="rtl">אמר החכם המחילה לנבל, כפי שהגון לנדיב</span>:

<span dir="rtl">ואמר מחל על שהרע לך. ותן למי שמנע ממך</span>:

<span dir="rtl">ואמר ההודאה בעון הטענה כבקשת המחילה</span>:

<span dir="rtl">ואמר הודה בעונך ובקש מחילה כי כפירת העון שתי
העונות</span>:

<span dir="rtl">ואמר מחל חטא אוהבך. ואל תתגלה לשנאך</span>:

<span dir="rtl">ואמר אם תִקום תדאג. ואם תמחול תעלוץ</span>:

<span dir="rtl">ואמר כי מלך צוה להרוג עדת אסירים. אמר אחד מהם אדוני מלך
אם אנחנו הרענו לחטא. הלא אתה תטיב \[שאת\] כשתאמר הרפו לאלה הנבלים. ולא
היה אדם בהם שהטיב לדבר כזה. ונמנע המלך ולא הרגם</span>:

<span dir="rtl">ואמר כי מלך אחד צוה להרוג חכם אחד. אמר לו אחד מיועציו
אתה יכול לעשות מה שלא עשית יותר מהשיב מה שעוית. ונמנע ולא הרגום:</span>

<span dir="rtl">והנה הרמ"ק (רבי משה קורודובירו, 1550 בערך) מאנשי הקבלה
הידועים של צפת:</span>

<u><span dir="rtl">ספר תומר דבורה - פרק שני</span> <span dir="rtl">(מוסר
בגישה קבלית)</span></u>

<span dir="rtl">ביאור מדת ספירת כתר ופעולות התלויות בראש</span>:

<span dir="rtl">עוד, להיות האדם דומה לקונו, בסוד מדת הכתר. צריך שיהיו בו
כמה גופי פעולות, שהם עיקר ההנהגה</span>:

<span dir="rtl">הראשונה הכוללת הכל, היא מדת הענוה, מפני שהיא תלויה בכתר,
שהרי היא מדה על כל המדות ואינה מתעלה ומתגאה למעלה, אמנם יורדת ומסתכלת
למטה תדיר. וזה משני טעמים, האחד - שהוא בוש להסתכל בסיבתו, אלא מאצילו
מביט בו תמיד להיטיבו, והוא מביט בתחתונים. כך האדם צריך שיבוש מלהסתכל לצד
מעלה, להתגאות, אלא תדיר יסתכל לצד מטה, להפחית עצמו כל מה שיוכל.</span>

<span dir="rtl">המפורסם ביותר (מפני שהוא נלמד עד היום לפחות בישיבות
הפחות חרדיות) הוא "מסילת ישרים" לרמח"ל. אך דווקא הוא כתוב בצורה מאוד
מסורתית, ומכוון כולו לתפיסה של "העולם הזה כפרוזדור לעולם הבא" וקיום
המצוות הוא העיקר. ובכל זאת הוא מדגיש את החשיבה המוסרית:</span>

<u><span dir="rtl">ספר מסילת ישרים - פרק יא - בפרטי מדת
הנקיות</span></u>

<span dir="rtl">והנה אנחנו רואים, שאף על פי שלא רוב בני האדם גנבים בגלוי
הם, דהיינו שישלחו יד ממש בממון חבריהם לקחת ולשום בכליהם, אף על פי כן,
רובם טועמים טעם גניבה במשאם ומתנם במה שיורו היתר לעצמם להשתכר איש
בהפסידו של חבירו ויאמרו, להרויח שאני. ואולם לאוים הרבה נאמרו בגזל: לא
תעשוק, לא תגזול, לא תגנבו ולא תכחשו ולא תשקרו איש בעמיתו, לא תונו איש את
אחיו, לא תשיג גבול רעך. הן כל אלה חילוקי דינים שבגזל, כוללים מעשים רבים
מן המעשים הנעשים בכלל המשא והמתן המדיני, ובכולם איסורים רבים. כי לא
המעשה הניכר ומפורסם בעושק ובגזל הוא לבדו האסור: אלא כל שסוף סוף יגיע
אליו ויגרום אותו, כבר הוא בכלל האיסור.</span>

<span dir="rtl">ואם בכל הדורות, חכמי ישראל כותבים ספרי מוסר, לשם מה יש
צורך ב"תנועת מוסר"?</span>

<span dir="rtl">הסיבה פשוטה, הישיבות התרכזו בלימוד גמרא, ואפילו לימוד זה
היה בסגנון של פלפול לשמו. **תנועת המוסר תבעה ללמוד בישיבות ספרי
מוסר.**</span>

<span dir="rtl">בדרך כלל רואים את ר' ישראל סלנטר כאבי תנועת המוסר, אך
אחרים רואים את רבו, רבי יוסף זונדל מסלנט כמייסדה. (זונדל היה תלמידו של
ר' חיים מוולוז'ין, שהיה תלמיד הגר"א, והקים את ישיבת וולוז'ין). התקופה
היא אמצע המאה ה-19.</span>

<span dir="rtl">כבר הגאון מווילנה הדגיש שהלימוד צריך להיות למטרת ההלכה,
כלומר, קשור במעשה, ולא לימוד כפלפול לצורך הפגנת הכישרונות.</span>

<span dir="rtl">יוסף זונדל, ובוודאי ר' ישראל, ראו את המעשה המוסרי, המעשה
שבין אדם לחברו, חשוב לפחות כמו המצוות הפולחניות, ולכן יש לחנך עליו כמו
על ההלכה.</span>

<span dir="rtl">יוסף זונדל עסק בהוראה, אך לא כתב, הוא עלה לארץ ישראל
ונפטר במגפת כולרה ב 1865 בירושלים.</span>

<span dir="rtl">לעומתו ר' ישראל סלנטר (שנפטר ב 1883), נאבק בעל פה ובכתב
על עמדותיו, ואולי משום כך הוא נחשב היסטורית לאבי תנועת המוסר.</span>

<span dir="rtl">להלן קטעים מ"איגרת המוסר" שפרסם, ונמצאת ברשת</span>

<https://www.daat.ac.il/daat/mahshevt/mahadurot/igeret-2.htm>

<span dir="rtl">הנשגב והעיקר בשימוש רפואות התורה לתחלואי היצר, הוא ללמד
בעוז ועיון עמוק היטב דיני העבירה עצמה, ההלכה עם כל סעיפיה, כי עינינו
הרואות הרבה מהעבירות אשר האדם נמנע מהם בטבע ולא יעבור עליהם, אף גם בעת
אשר ילחצנו לזה איזה דבר. וישנם עבירות חמורות מאלו, והאדם הזה בעצמו יעבור
עליהם בנקל</span>.  
**<span dir="rtl">דרך משל</span>:**

<span dir="rtl">חלק גדול מאחינו בני-ישראל, כמעט רובן ככולם, לא יאכלו בלי
נטילת-ידים חלילה, אף גם בעת אשר ירעבו ויצטערו הרבה. **ובלשון-הרע
החמורה**, בנקל יעברו עליה גם בלי תאווה גדולה. עתה הננו רואים, כי עיקר
השמירה מהעבירה היא רק לעשות את ההרגל טבע אצל האדם. על-כן, אף אם יתאמץ
האדם הלזה ללכת בדרכי המוסר, ליגע עצמו בשמירה מלשון-הרע עם כל חושיו
ורעיוניו כיאות, בכל זאת, כל עוד שלא נתחלף טבעו והרגלו בזה שלא יהיה לו
שום חפץ טבעי לספר לשון-הרע, יותר יעבר בנקל על לשון-הרע מאשר יאכל בלי
נטילת-ידים חלילה</span>.

<span dir="rtl">.....</span>

<span dir="rtl">כדומה במחוזותינו אלו, תהילה לאל, איסורי נבילות וטריפות
ודומיהם מוטבעים בנפש הישראלי, עד אשר לא יצטרך שום איש לאכוף טבעו ותאוותו
להתרחק מהם, כי המה לו לזרא. הלא לא יעלה חלילה על לב שום אחד ממוכרי בשר
כשר, להתרפות מלדרוש אצל מורה-צדק במצאו שום דבר שיש בו חשש טרפות באיברים
הפנימיים, עם היות לו לפעמים בעניין כזה הפסד מרובה, ואין יודע בו זולתו.
מורא שמים עליו בטבעו והרגלו. חלילה לו מרשע להכשיל את ישראל</span>.  
<span dir="rtl">ואולם, בעונותינו הרבים, במשא ומתן הוא בהיפך: **רוב
בני-אדם לא ידרשו על חשש גזל ועושק מעצמם, טרם יתבענו חבירו, ומהם אשר גם
אחר התביעה יעשה תחבולות מרמה או יעיז**. והלא בתורה הכל שווה, זה לא-תעשה
וזה לא-תעשה, כפי עניין התורה ומשפטיה, "ובשר בשדה טרפה לא תאכלו" (שמות
כב, ל), "לא-תאכלו כל-נבלה" (דברים יד, כא), או "לא-תעשק את-רעך ולא תגזל"
(ויקרא יט, יג) ודומיהם</span>.

<span dir="rtl">.....</span>

<span dir="rtl">והנה האויב האורב לאדם הוא היצר-הרע, הפועל בו לשום לבו
לאבן</span>, <span dir="rtl">לבל ירגיש את חטאיו העצומים, לבלי יראה
חסרונו, וידיו בל תעשינה תושיה להתבונן ביראת ה', לבקש רפואת תעלה, היא
רפואה הגשמית</span>.  
  
<span dir="rtl">לזאת ישים האדם אל לבו לזכות את הרבים, לעוררם להתבוננות
היראה והמוסר. כי עיני האדם פקוחות על אחרים לדעת ולהכיר את חסרונותיהם,
וכי נצרכים המה למוסר למרבה. **כן יחזיק בכל עוז בלימוד המוסרי, למען
ישוטטו בו רבים ותרבה יראת-ה'** וזכות הרבים תהיה תלויה בו. וממילא לאט-לאט
לימוד המוסר ידריכהו בנתיב הצדק. והיא רפואה גשמית וגם רוחנית, כמאמר
חכמינו ז"ל (יומא פז): "כל המזכה את הרבים, אין חטא בא על ידו</span>".  
  
**<span dir="rtl">ומה מאוד תגדל המצווה הלזו בעיני האדם, לשום לבו ונפשו
להדריך בני-אדם ללימוד המוסר</span>, <span dir="rtl">להציל נפשם משאול
תחתית</span>.**

<span dir="rtl">למעשה, ניתן לתמצת את גישתו לשלוש נקודות:</span>

- <span dir="rtl">המצוות המוסריות, שבין אדם לחברו, אינן פחות חשובות
  מהמצוות הפולחניות.</span>

- <span dir="rtl">בפועל אנחנו מקפידים על המצוות הפולחניות ומזלזלים
  במצוות המוסריות.</span>

- <span dir="rtl">התשובה היא לימוד המוסר, באופן כזה שיהפוך להרגל.</span>

<span dir="rtl">לכאורה, כמעט אין חידוש בדעותיו של ר' ישראל, ואין סיבה
להתנגד אליהם. אבל, מתברר שיש. הבעיה היא בסעיף השלישי... ר' ישראל סלנטר
התמודד עם בעיית החינוך. הוא פעל להקמת "בתי מוסר" שילמדו את הציבור הרחב,
הוא היה נואם מוכשר ופתח את דרשותיו לקהל, והקים ישיבה לפי רוחו בסלנט,
ואחר כך הקים כולל בקובנה, וישיבות במקומות שונים ברוסיה, ליטא ופולין.
ותלמידים היו לו, ותלמידי תלמידים שהקימו ישיבות רבות.</span>

<span dir="rtl">הסיסמה הידועה שלו, גם בציבור הרחב היא "כל עוד הנר דולק
ניתן לתקן" (עם הסיפור, שלפיה למד אותה מהסנדלר המתקן נעליים
בלילות).</span>

<span dir="rtl">כל עוד מדובר בעקרונות וסיסמאות אין בעייה. אך אם נכנסים
לעולם הישיבות מתחיל מאבק. ומעניין שההתנגדות הייתה גם מתוך "עולם התורה"
וגם מצד חלק מהמשכילים.</span>

<span dir="rtl">ההתנגדות לא הייתה לישראל סלנטר, אבל הרבה יותר נגד
תלמידיו שהמשיכו בדרכו ופתחו ישיבות ברוח המוסר, ובכיוונים שונים.</span>

<span dir="rtl">ר' שמחה זיסל זיו, בקלם, ר' נתן צבי פינקל בסלובודקה, ר'
יוסף יוזל הורוביץ בנובהרדוק.</span>

<span dir="rtl">ההתנגדות של רבנים הייתה בעיקרה נגד הכנסת תכנים נוספים
לישיבות מעבר ללימוד גמרא. וכך, תקופה קצרה בסוף המאה ה-19 היה פילוג
ביהדות הליטאית, שמכונה "פולמוס המוסר".</span>

<span dir="rtl">ספר שלם על "פולמוס המוסר" מאת הרב דב כ"ץ, אפשר למצוא
ב</span> HEBREWBOOKS

[Hebrewbooks_org_7265
(1).pdf](file:///C:\Users\User\Downloads\Hebrewbooks_org_7265%20(1).pdf)

<span dir="rtl">על פי ספר זה בימיו של ר' ישראל סלנטר הייתה ההתנגדות
קטנה, כי הוא נחשב לאישיות תורנית ידועה, ומעמדו היה איתם. ובכל זאת:  
עם התישבותו של ר' ישראל בקובנה והגברת פעולותיו להפצת שיטת המוסר, יצאו
רבים מגדולי התורה בגלוי נגדו, וביניהם....\[שמות של רבנים\].. מלבד זה שהם
לא ראו צורך בהמצאותיו החדשות של ר' ישראל לשם חיזוק היראה, כגון: בתי
המוסר המיוחדים; הדרכים המיוחדות ללימוד המוסר; תרגילי החינוך לתיקון המדות
וכד'' – **חששו שמא תצמח מכאן כתה חדשה בישראל.** הדברים הגיעו לידי כך,
שר' ליב שפירא שלח את ר' יהושע העשיל הנזכר, אחד הדרשנים המפוארים בדור,
להופיע בבתי המדרשות שדרש ר' ישראל ולסתור את דבריו...</span>

<span dir="rtl">אולם בדור הבא, דור תלמידיו של ישראל סלנטר, נשמעים דברים
חריפים ביותר מפי רבנים כנגד "המוסריים".</span>

<span dir="rtl">למשל:</span>

<span dir="rtl">"החושבים מחשבת עמל ואון על גדולי ישראל וגאוניו להקטין
ערכם"</span>

<span dir="rtl">"לימוד התורה אצלם כאופן החמישי ללימוד המוסר, לרעיונותיו
ולחיזוקיו, ותקל הגברת בעיניהם לשום כל מעייניהם בספרי המוסר שפחתה"</span>

<span dir="rtl">\[כלומר, הם מלמדים רק חמישית מהזמן גמרא, בעוד שהגמרא היא
העיקר והמוסר חלק קטן הנובע ממנה, שִפחתה\]</span>

<span dir="rtl">אך בגילוי דעת ארוך של קבוצת רבנים, הם מאשימים אותם גם
בחוסר משמעת בבתי הספר שלהם, ואולי, בלשוננו חופש דעה:</span>

<span dir="rtl">"ולחיזוק הכתה המציאו אמצעים חדשים, שאין מן הנמוס לגלותם
ולפורטם, בתור סגולות שהכונה הבולטת היא: להרגיל את חניכיהם בעקשות פראית
ושובבה, לבלתי התבייש ולבלתי הכנע מפני כל, לבטל תבל ומלואה, – אך לא רצונם
מפני רצון אחרים – ולעמוד על דעתם המשובשה בעזות נוראה וחוצפה יתרה"</span>

<span dir="rtl">ורק דוגמא אחת מרבות, הרב אברהם אהרן בורשטיין מהעיירה
ריטובה, מפרסם מאמר שטנה ארוך בעיתון "הצפירה", ובו למשל, משפטים
נבחרים:</span>

<span dir="rtl">...חברה כזאת היא "חברת המוסר" אשר מוצאה מזאמוט ומצודתה
פרושה כעת על ערי ליטא.... החברה הזאת אשר ראתה ... כי כבר נפקחו עיני העם
להכיר בין יראי ה' ועבדיו באמת ובין **הנבלים הצבועים והמתקדשים**, ע"כ
התחכמה החברה בערמה נפלאה....</span>

<span dir="rtl">.....</span>

<span dir="rtl">היאמן כי יספר אשר חברה המתימרת בשם המוסר, אשר ראשיתו אמת
וענוה צדק וסופו טהרת הלב והזדככות החומר, היאמן כי יסודות החברה המה שקר,
גאות כזב וחנופה ולב בניה מלא און ותרמית יחרש רע כל היום?</span>

<span dir="rtl">ועל כך עונים לו נכבדי העיר נובוהרודוק, המגינים על
"המוסריים" בעירם, באותו עיתון:</span>

<span dir="rtl">...והנה אנחנו הח"מ מעידים, כי כל דברי בעל המאמר בשקר
יסודם, ואין בהם אף קורטוב של אמת. אין כאן לא חברה ולא כתה ושיטה, כי אם
תלמידי חכמים יושבים ולומדים בשקידה עצומה ש"ס ופוסקים ועושים חיל
בלימודם...המה בעלי מדות ובעלי נמוס ודרך ארץ עד להפליא... וגם את מנהלי
הלמודים הכרנו בטוב לגדולי תורה ולאנשים תמימים וישרים... ולא לבד של ימלאו
כסף אמתחותיהם, כי גם לא יהנו מזה מאומה וכל מעשיהם לש"ש...</span>

<span dir="rtl">ובגיליון הבא מוחים גם נכבדי קובנה נגד המשמיץ.</span>

<span dir="rtl">ואחרים קמים להגן על הרב בורשטיין וכן הלאה.</span>

<span dir="rtl">מענין קטע מתגובתו של הרב זבולון ליב בריט מהעיר פלונגיאן,
הכועס על הרבנים מתנגדי תנועת המוסר:</span>

<span dir="rtl">והרבנים הכותבים במכ"ע דברי גידופים, עוד הראו לדעת כמה
נחוץ למוד המוסר לא לבד לבינונים כי גם לרבנים גדולי ישראל, כי לוא למדו
הרבנים האלה ספרי מוסר, כי אז שקלו בפלס דרכם, אם ראוי לעשות כך, אם כצעקתה
הבאה אליהם כן הוא, ולמשמש בדבר היטב, טרם שיצאו לחלל כבוד התורה וכבוד כל
בית ישראל... וביחוד לפשפש בעצמם אם לא התגנבה בלבבם איזה שנאה אשר העבירה
רוח קנאה עליהם.</span>

<span dir="rtl">.....</span>

<span dir="rtl">וב"ה יש למאות רבנים גדולי ישראל מחזיקים בימים המוסר...
ובכ"ז לא מלאו את לבבם לצאת במלחמה לעזרת ה' בגבורים, וכל כך למה? מפני
שיראת ה' בלבבם ופחדו לבלי לנגוע בכבוד התורה של איזה רבנים
ויראים....</span>

<span dir="rtl">יש גם מאמרים של רבנים שמצליחים לראות את שני הצדדים. למשל
מאמר ב"המליץ" של ר' זאב וולף טורדוביץ, רב עיירה קראז (גם היא
ליטא).</span>

<span dir="rtl">"והנה בעיקר מעלות המוסר ושבחו, האריכות בזה למותר כי
בודאי תועלתו גדולה ומפורסמת ומוכרחת לכל אשר יראת ה' נוגעת
בלבו....</span>

<span dir="rtl">...</span>

<span dir="rtl">וכן ודאי כל מה שהפליגו בשבח המוסר ומעלתו, אינו אלא לבעלי
בתים הקובעים רק עתים לבד לתורה, וכ"ש לההמונים הכשרים, כי להם ודאי המוסר
מוכרח ביותר. אבל חכמים ותלמידים העוסקים והוגים בתורה תמיד, הם אינם
צריכים למוסר כלל בפני עצמו, כי **התורה בעצמה היא היא המוסר** והיא היא
היראה, ואף משנת "שור שנגח את הפרה" יש בה מאור גדול להאיר ולהלהיב לב
לומדיה במוסר אהבה ויראה כל הימים, **וכ"ש שאין להם לבטל רגע אחד מלימוד
תוה"ק בשביל לימוד מוסר....**</span>

<span dir="rtl">אמנם בשעות הפנויות להם מלימוד התורה...בודאי טוב ויפה גם
להם אם יעיינו אז באיזה ספר מוסר...</span>

<span dir="rtl">תנועת המוסר נוצרה והתפשטה בעיקר בליטא, מעוז המתנגדים
לחסידות. שם גם התנהל הפולמוס הגדול של סוף המאה ה-19.</span>

<span dir="rtl">בניסיון לברר את יחס החסידים לתנועת המוסר, מצאתי הערות
באתרים של חב"ד, לפיהם הגדירו אנשי חב"ד בזמנם את ישראל סלנטר וחבריו
כ"חסידים מתנגדים", או כחסידים שאינם מודים בחסידותם. בהמשך טענו שבחסידות
נמצאים גם ההלכה וגם המוסר, ובנוסף אנשי תנועת המוסר נוטים לסגפנות בניגוד
לחסידים. כבדהו וחשדהו, אך נראה, שתנועה זו לא העסיקה במיוחד את
החסידים.</span>

<span dir="rtl">המשכילים לא היו אחידים, כמובן, ביחסם לתנועת המוסר
(ההשכלה אינה תנועה מעצם מהותה ואין לה דעה אחידה), אך היו בהם שביקרו את
תנועת המוסר, כי ראו בה ניסיון לבלום את ההשכלה, על ידי תיקון
הישיבות.</span>

<span dir="rtl">השאלה המעניינת היא מדוע התנגדו רוב רבני ליטא לתנועת
המוסר, ואפילו בחריפות מפתיעה.</span>

<span dir="rtl">אפשר לטעון, שתנועת המוסר פגעה במעמד הרבנים, שכוחם היה
בהתעמקותם בגמרא, על ידי ששמה את המוסר, הקל יותר והפשוט יותר להבנה בראש.
מבחינה זו תנועת המוסר הייתה מסוכנת למעמדם בדומה לחסידות.</span>

<span dir="rtl">אבל, אפשר למצוא גם היגיון בעמדתם ביחס לתכני הלימוד
בישיבות.</span>

<span dir="rtl">לימוד התלמוד דומה מבחינת המבנה ללימוד משפטים, פרטי
פרטים, עם ביסוס על פסיקות קודמות (גם בתורה, או בפרשנותה, גם במשנה, וגם
תקדימים המסופרים על חכמים גדולים בעבר). לכן אפשר ללמוד בלי סוף, ולהתפלפל
בלי סוף, והישיבות מלאות תוכן. יותר מכך, יש גם תמריץ של תחרות בלימוד
המוסיף עניין. יש גם דרגות של עילויים.</span>

<span dir="rtl">לעומת זה לימוד המוסר, הוא קריאה בספרי מוסר המטיפים
לערכים אנושיים, אבל מבחינת הלימוד הם שטחיים הרבה יותר, אינם תובעים חידוד
השכל, ובוודאי לא תחרות על הישגים.</span>

<span dir="rtl">במילים אחרות, המוסר חשוב, אבל ללמוד מוסר, או ללמד מוסר,
זה לא פשוט.</span>

<span dir="rtl">כמו אזרחות מול מתמטיקה...</span>

<span dir="rtl">לכן, השמרנים האשימו את הישיבות של תנועת המוסר בבטלנות.
תנועת המוסר, כאמור, האשימו את השמרנים בנושאים הערכיים עצמם. למעשה הויכוח
היה בקווים מקבילים.</span>

<span dir="rtl">כאשר הפולמוס שכך, ניתן לומר שבישיבות השמרנים ניצחו, אבל
משהו נשאר בכל זאת, וברוב הישיבות מקדישים חלק קטן מהזמן גם לספרות
המוסר.</span>

<span dir="rtl">נראה לי שרוב בוגרי הישיבות היום, מכירים, למשל את "מסילת
ישרים" של הרמח"ל, ואת ספר "שמירת הלשון" החדש יותר, של ר' ישראל מאיר הכהן
מראדין ("החפץ חיים"). ספר שכולו עוסק בלשון הרע.</span>

<span dir="rtl">באשר לשמירת המוסר בישיבות, או אצל בוגריהן, זה כבר נושא
אחר.</span>
