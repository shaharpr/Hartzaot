<span dir="rtl"><u>גלגולו של מקרא ­– תרגום השבעים</u></span>

<span dir="rtl">כל תרגום, הוא פירוש, והוא מהווה גירסה שונה למקור. לא רק
בגלל שייתכן שיש למתרגם השקפת עולם שהוא רוצה לשכנע בה בתרגומו, אלא אפילו
הוא מנסה להיות משוחרר מהשקפת עולמו, הוא חייב לפרש את מה שהוא מתרגם, כדי
שיוכל לכתוב אותו בשפה החדשה. והכוונה הן לפירוש מילה, והן לפירוש משמעות
של משפט או של קטע.</span>

<span dir="rtl">תרגום השבעים, בלטינית</span>
septuaginta<span dir="rtl">, הוא תרגום התנ"ך ליוונית (הלניסטית,
עתיקה).</span>

<span dir="rtl">למעשה, התרגום נעשה בשני שלבים, בהפרש של כמאה שנה.</span>

<span dir="rtl">תרגום התורה נעשה על ידי יהודים, בין שנת 200 לשנת 300
לפני הספירה.</span>

<span dir="rtl">מאוחר יותר תורגמו שאר ספרי התנ"ך, ייתכן על ידי לא
יהודים, או חלקם על ידי יהודים וחלקם על ידי אחרים.</span>

<span dir="rtl">התקופה האמורה, היא תקופת שלטון בית תלמי במצרים, ובית
סילווקוס בסוריה. ארץ ישראל הייתה איזור החיכוך ביניהם.</span>

<span dir="rtl">בערך בשנים של תרגום התורה, 300 לפנה"ס עד 200 לפנה"ס, ארץ
ישראל הייתה בשלטון השליטים המצריים, בית תלמי.</span>

<span dir="rtl">מתי נתקבעה התורה?</span>

<span dir="rtl">אין תאריך ידוע. ברור שהיא נכתבה במשך מאות שנים, וייתכן
ונערכה על ידי איסוף הסיפורים והקטעים האחרים יותר מפעם אחת.</span>

<span dir="rtl">יש מייחסים לעזרא הסופר, את העריכה של ספר התורה, פחות או
יותר כפי שאנחנו מכירים אותו היום. מקובל שהוא גם החליף את הכתב העברי
העתיק בכתב האשורי, שאנחנו קוראים בו את ההרצאה היום.</span>

<span dir="rtl">וכך מסופר על עזרא, אירוע שהיה בערך בשנת 450
לפנה"ס.</span>

<span dir="rtl"><u>ספר נחמיה פרק ח</u></span>

<span dir="rtl">(א) וַיֵּאָסְפוּ כָל הָעָם כְּאִישׁ אֶחָד אֶל הָרְחוֹב אֲשֶׁר לִפְנֵי שַׁעַר הַמָּיִם
וַיֹּאמְרוּ לְעֶזְרָא הַסֹּפֵר לְהָבִיא אֶת סֵפֶר תּוֹרַת מֹשֶׁה אֲשֶׁר צִוָּה יְהֹוָה אֶת יִשְׂרָאֵל:</span>

<span dir="rtl">(ב) וַיָּבִיא עֶזְרָא הַכֹּהֵן אֶת הַתּוֹרָה לִפְנֵי הַקָּהָל מֵאִישׁ וְעַד אִשָּׁה וְכֹל
מֵבִין לִשְׁמֹעַ בְּיוֹם אֶחָד לַחֹדֶשׁ הַשְּׁבִיעִי:</span>

<span dir="rtl">(ג) וַיִּקְרָא בוֹ לִפְנֵי הָרְחוֹב אֲשֶׁר לִפְנֵי שַׁעַר הַמַּיִם מִן הָאוֹר עַד
מַחֲצִית הַיּוֹם נֶגֶד הָאֲנָשִׁים וְהַנָּשִׁים וְהַמְּבִינִים וְאָזְנֵי כָל הָעָם אֶל סֵפֶר הַתּוֹרָה.</span>

<span dir="rtl">האם הייתה זו התורה הידועה לנו? כנראה שדומה מאוד אבל לא
זהה.</span>

<span dir="rtl">מאתיים שנה מאוחר יותר מוכרת לנו התורה מתרגומה ליוונית,
תרגום השבעים, והיא דומה לתורה היום. לכן, זה תאריך אחרון אפשרי לגיבושה.
גם אז היא לא הייתה מגובשת מבחינה צורנית. יש הנחה שהחלוקה לחמישה ספרים
היא של תרגום השבעים. חלוקת הפרשיות, הפרשות, ובוודאי הפרקים מאוחרת הרבה
יותר.</span>

<span dir="rtl">יש לנו כמה מקורות, ספק היסטוריים ספק אגדתיים לתהליך
תרגום השבעים לתורה. ברור שהתרגום נעשה על ידי יהודים למען יהודים.</span>

<span dir="rtl">הצורך בתרגום נוצר, מפני שהייתה קהילה יהודית גדולה,
ותיקה, וחזקה באלכסנדריה שבמצרים, ששפתה הייתה יוונית.</span>

<span dir="rtl">סיפור ארוך המתאר את מעשה התרגום, נמצא ב"איגרת אריסטיאס
אל פילוקראטס". המחקר מראה שהסיפור אינו תיעוד, אלא נכתב כמאה שנה אחרי
התרגום, ביוונית, כנראה על ידי יווני תושב אלכסנדריה. יש ויכוח על מטרות
החיבור, אך ברור שהוא מתייחס בחיוב רב ליהודים וליהדות, אך מנקודת מוצא
יוונית, סובלנית ואפילו אוהדת.</span>

<span dir="rtl">וכך כותב החוקר עמנואל טוב:</span>

<span dir="rtl"><u>"תרגום השבעים לתורה הוכן מתוך מקורות ארץ ישראלים",
עמנואל טוב, "שנתון לחק המקרא והמזרח הקדום", 2022.</u></span>

<https://www.jstor.org/stable/27216755?read-now=1&seq=23#page_scan_tab_contents>

<span dir="rtl">תרגום השבעים לתורה ללא ספק משקף רכיבים לשוניים מצריים
המעידים כי התרגום נעשה על אדמת מצרים....</span>

<span dir="rtl">לעומת זה מצאתי שיש זיקות טקסטואליות מובהקות בין תרגום
השבעים לטקסטים עבריים ארץ-ישראלים.... הצבעתי על קשרים טקסטואלים יחודיים
בין תרגום השבעים, התורה השומרונית וטקסטים טרום שומרוניים....</span>

<span dir="rtl">לקצת מגילות מקראיות שנמצאו בקומראן יש קשר טקסטואלי הדוק
עם תרגום השבעים.</span>

<span dir="rtl">ומסקנתו, שהתרגום נעשה במצרים, אך הטקסט הוא טקסט שלפני
הטקסט המוכר לנו שהובא מארץ ישראל.</span>

<span dir="rtl">על פי המאמר של ז'יל דוריבר, כותב איגרת אריסטיאס מתיימר
לכתוב אותה בערך בשנת 280 לפנה"ס, אך כנראה כתב אותה בערך בשנת 180 לפנה"ס.
והמוזר, שלא ברורה מטרתו של הכותב, שהוא מעיד על עצמו שהוא יווני העובד
לזאוס.</span>

<span dir="rtl"><u>על המקורות של תרגום השבעים לתורה, ז'יל דוריבל, בית
מקרא: כתב עת לחקר המקרא ועולמו, 2005.</u></span>

<https://www.jstor.org/stable/23509403?read-now=1&seq=2#page_scan_tab_contents>

<span dir="rtl">להלן קטעים מתוך האיגרת:</span>

<span dir="rtl"><u>איגרת אירסטיאס (תרגום אברהם כהנא).</u></span>

1.  <span dir="rtl">מאשר ראוי לספר הדברים על המשלחת אשר הייתה לנו אל
    אלעזר הכהן הגדול ליהודים והדבר נכבד לך הרבה, פילוקרטס, ובכל שעת
    הכושר תעוררני להשמיעך על דבר משלחתנו ותכליתה, על־כן ניסיתי להגיד לך
    באר היטב בהכירי את נטיית אהבתך לדעת</span>:

2.  <span dir="rtl">וזה הוא הדבר הגדול ביותר אל האדם לעמול וללמוד תמיד
    ולהוסיף אם מתוך דברי היסטוריה ואם מתוך ניסיון בעניין עצמו: הלא בזה
    נעשה מצב טהור לנפש באחזה בדברים היפים ביותר: ובהביטה אל הטוב הנעלה
    מכל והוא יראת יי תכוון את תכליתה במידה הראויה</span>:

3.  <span dir="rtl">מתוך הנטייה אשר לנו לעיין הרבה בחקר דבר אלוה נתנו את
    נפשנו במשלחת אל האיש הנזכר אשר על פי טובו ושמו הטוב, הוא נערץ בתוך
    בני עמו ובתוך אחרים, ואשר הועיל הרבה מאוד לבני עמו לאשר איתו ולאשר
    במקומות אחרים בעניין התרגום לתורת אלהים הכתובה אצלם על קלף באותיות
    עבריות</span>:

4.  <span dir="rtl">ועשינו \[משלחת\] זאת בחשק בקחתנו מועד לדבר אל המלך
    על גורל האנשים אשר הגלו מארץ יהודה מצרימה על ידי אבי המלך, אשר נחל
    בראשונה את העיר וקיבל את מלכות מצרים</span>:

<span dir="rtl">............</span>

<span dir="rtl">להלן סקירה על היווצרות הקהילה היהודית במצרים.</span>

1.  <span dir="rtl">ואני חשבתי כי הגיע השעה לדבר אשר שאלתי פעמים רבות
    מאת סוסביוס איש טרנטוס ואנדריאס שומרי הראש והוא על פידיון האנשים אשר
    הועברו מיהודה ביד אבי המלך: כי הוא בא על כל שדה ארם ופוניקיה בהצלחה
    ובגבורה וקצתם העביר ממקומותיהם וקצתם שבה ואת כולם הכניע תחת ידו
    מפחד: ובעת ההיא העביר כעשר ריבוא מארץ היהודים למצרים</span>:

2.  <span dir="rtl">וכשלוש ריבוא איש בחור מהם זיין והושיב בארץ במבצרים:
    גם לפני מזה באו שמה יהודים רבים עם מלך פרס: ועוד לפני אלה נשלחו
    אחרים לעוזרים אל פסמטיכוס להילחם בתוך צבאותיו נגד מלך הכושים: אך אלה
    לא באו במספר רב כמספר אשר העביר תלמי בן לגוס</span>:

<span dir="rtl">......</span>

<span dir="rtl">ועתה לאהבת המלך, כנראה תלמי פילדלפוס (השני)
לספרים.</span>

1.  <span dir="rtl">למלך הגדול מאת דְמיטְרִיוֹס</span>:  
     <span dir="rtl">אחרי אשר אתה המלך פקדת למלא את הספרים החסרים באוצר,
    ולתקן כראוי את הנפרדים, ואחרי אשר עמלתי בזה בחריצות הנני
    אודיעך</span>:

2.  <span dir="rtl">בתוך יתר המעטים החסרים אין ספרי התורה של יהודים: הם
    ערוכים באותיות עבריות ובלשון העברית ולדברי היודעים \[ערוכים הם\]
    בידיים רפות ולא כראוי יען לא הייתה עליהם השגחת מלך</span>:

3.  <span dir="rtl">יש צורך כי גם אלה יהיו נמצאים תחת ידך מוגהים יפה כי
    ספר חוקים זה בהיותו אלוהי מלא הוא חכמה וטהרה: ועל־כן היו הסופרים
    והמשוררים והמון ההיסטוריונים רחוקים מהזכיר את הספרים ההם ואת האנשים
    שנהגו ונוהגים על פיהם: כי העיון בהם הוא טהור וקדוש כמו שאמר היקטיוס
    איש אבדירה</span>:

<span dir="rtl">.....</span>

<span dir="rtl">מתקדמים, לפי תוכנית, לתרגום.</span>

1.  <span dir="rtl">תלמי המלך אל אלעזר כוהן גדול שלום ובריאות</span>:  
    <span dir="rtl">אחרי אשר נמצאו בארצנו רבים מן היהודים אשר הועברו
    בחוזק מירושלים על ידי הפרסים בימי תוקפם</span>:

2.  <span dir="rtl">ועוד אחרים באו עם אבינו מצרימה שבויים ורבים מהם ספח
    על גדודי הצבא במשכורת גדולה יותר: ואף אחרי שופטו על אמונת רוח
    הקודמים להם בארץ מסר להם מבצרים שנבנו על ידו לבלתי היות לעם מצרים
    פחד על ידיהם: ואף אנו כאשר קיבלנו את המלוכה הראינו אהבת אדם יתרה
    לכול ועל כולם לבני ארצֶךָ</span>:

3.  <span dir="rtl">שיחררנו יותר מעשר ריבוא שבויים אשר שילמנו לכובשיהם
    את ערך הכסף מלא בהוסיפנו אף את הנזקים אשר יוכלו להיות מקצף ההמון:
    חושבים אנו כי מעשה טוב עשינו בזה והבאנו קרבן תודה לאל עליון אשר שמר
    לנו את המלכות בשלום ובכבוד הגדול ביותר בכל העולם: את החזקים ביותר
    במיטב נעוריהם ספחנו על הצבא ואת המוכשרים ביותר להיות קרובים אלינו
    הראויים לאֵמוּן אנשי החצר העמדנו על הצרכים</span>:

4.  <span dir="rtl">ומחפצנו לעשות חסד עם אלה ועם כל היהודים בתבל ועם אשר
    יבואו אמרנו לתרגם את תורתכם מן הכתב הנקרא אצלכם בשם כתב עברי לכתב
    יווני למען יהיו אף הספרים האלה באוצר ספרינו עם שאר ספרי המלך</span>:

5.  <span dir="rtl">ולכן טוב תעשה וכדבר הנחוץ לנו בבחרך אנשים זקנים
    המיטיבים לכת בדרכי חייהם והבקיאים בתורה ואשר בכוחם לתרגם שישה מכל
    שבט למען יבואו לידי הסכם ברוב דעות כי החקירה נוגעת בעניינים גדולים
    מאוד: ונדמה שאם תעשה זאת כבוד רב תנחל</span>:

<span dir="rtl">......</span>

1.  <span dir="rtl">על האגרת הזאת השיב אלעזר כהלכה את הדברים
    האלה</span>:  
    <span dir="rtl">אלעזר כהן גדול אל תלמי המלך האוהב הנאמן שלום: הֱיֵה
    בריא אתה וארסינואי המלכה האחות והילדים: יפה הוא וכרצוננו: ואף אנו
    בשלום</span>:

<span dir="rtl">.....</span>

1.  <span dir="rtl">ובמעמד כולם בחרנו אנשים זקנים יפים וטובים שישה לכל
    שבט ושלחנום עם התורה: וטוב תעשה מלך צדיק אם תצווה כי אחרי היעשות
    תרגום הספרים ישובו האנשים אלינו בשלום: הֱיֵה בריא</span>:

2.  <span dir="rtl">ואלה הם</span>:  
    <span dir="rtl">מן השבט הראשון יוסף חזקיה זכריה יוחנן חזקיה
    אלישע</span>:  
    <span dir="rtl">מן השני יהודה שמעון שמואל עדיה מתתיה
    אשכלמיה</span>:  
    <span dir="rtl">מן מן השלישי נחמיה יוסף תאודוסיוס בסי ארניה
    דקי</span>:

<span dir="rtl">..... וכו' וכ'ו</span>

<span dir="rtl">......</span>

1.  <span dir="rtl">\[אלעזר\] בחר אנשים הטובים ביותר והמצוינים בחינוך
    והמפוארים ביחס אבות ואשר קנו להם בקיאות לא רק בספרות היהודית כי אם
    ללמדו היטב אף את התרבות היוונית</span>:

2.  <span dir="rtl">גם בעלי כישרון רב היו אם להיות מעורבים עם הבריות ואם
    לחקירות התורה ושואפים היו לאחוז את השביל האמצעי שהוא היפה ביותר:
    והיו חסרים גסות וברבריות במחשבה וגם מאסו היהירות וההתגאות במעלה על
    זולתם והיו למופת בשיחות ובהקשבה ובתשובה לכל אדם כהוגן: וכולם היו
    נאמנים למידה זו ואף התחרו בה איש ברעהו</span>:

<span dir="rtl">..............</span>

<span dir="rtl">שיחה בין המלך לחכמים.</span>

1.  <span dir="rtl">ראוי להזכיר בקיצור את תשובותיו לשאלותיו אשר אחשוב כי
    רבים ימצאו בהן חפץ על דבר כמה דינים שבתורה על מאכלות ומשקים ואף על
    בעלי החיים הנחשבים טמאים</span>:

2.  <span dir="rtl">וכאשר שאלנו למה אלה נחשבים טמאים \[רק\] לאכילה
    ואחרים אף למגע והלא בריאתם אחת: כי רוב מצוות התורה הן מתוך חומרה
    יתרה ואלה \[המצוות\] הן מתוך חומרה מופלגת ואמר על זה</span>:

3.  <span dir="rtl">הלא תראה דרך החיים וההתערבות עם הבריות עד כמה הן
    משפיעות: מתוך התערבות עם רשעים יסורו האנשים מן הדרך והם אומללים כל
    ימיהם: אבל אם יחיו בתוך חכמים ונבונים מחוסר דעת יבואו אל חיים טובים
    יותר</span>:

4.  <span dir="rtl">על־כן קבע מחוקקינו בראשונה עיקרים ליראת שמים ולצדק
    וכל זה לימד לא \[רק\] באיסורים כי אם גם במצוות והסביר את הנזקים ואת
    העונשים המגיעים אל החוטאים מאת האלוהים</span>:

5.  <span dir="rtl">.....</span>

6.  <span dir="rtl">ואחרי עשותו התחלה זו הראה עוד כי כל שאר בני האדם
    זולתנו קוראים בשם אלוהים רבים גם כי הם בעצמם חזקים הרבה מאלה שהם
    יראים מפניהם בסכלותם</span>:

7.  <span dir="rtl">ובעשותם פסילי אבן ועץ יאמרו שהם משמשים סמל ודמות
    לאשר המציאו דבר מה מועיל לחייהם ולהם הם עובדים וסכלותם נראה
    מיד</span>:

<span dir="rtl">..................</span>

<span dir="rtl">התרגום, קבלת פנים, משתה, כולם מרוצים... ומקדשים את
הנוסח.</span>

1.  <span dir="rtl">ומקץ שלושה ימים לקחם דְמיטְרִיוֹס ועבר דרך שבעת
    האסטיונות לאורך סכר הים אל האי וכעברו את הגשר בא אל החלק הנשקף
    צפונה: ובאספו את כולם אל בית בנוי על שפת מושב נהדר ברוב שקט קרא אל
    האנשים לעשות את התרגום כי כל הדרוש לעבודתם הוכן יפה</span>:

2.  <span dir="rtl">ואז התחילו לעשותן מתוך הסכמה בהשוותם כל דבר: והנעשה
    מתוך הסכמה נכתב כראוי על ידי דְמיטְרִיוֹס</span>:

3.  <span dir="rtl">וישיבות האספה היו עד השעה התשיעית: ואחרי־כן היו
    נפנים אל רפואת הגוף והיו נותנים להם בשפע כל אשר שאלו</span>:

4.  <span dir="rtl">מלבד זאת היה דורותאוס מגיש יום יום אף להם את אשר
    הכינו למלך כי כן ציווה מאת המלך: ובכל יום בבוקר היו באים אל החצר
    ודורשים בשלום המלך ונשלחים למקומם</span>:

5.  <span dir="rtl">ואחרי נוטלם את ידיהם בים כמנהג כל היהודים והתפללם
    לאלוהים היו עוסקים במקרא ובתרגום כל כתוב וכתוב</span>:

6.  <span dir="rtl">ושאלתי על זה מדוע יטלו ידיהם לפני התפילה דווקא ובארו
    כי זה עד שלא עשו כל רע כי כל פעולה בידיים היא נעשה: טוב וישן הוא
    בהעבירם כל דבר אל הצדק והאמת</span>:

7.  <span dir="rtl">ככה כאשר אמרנו היו מתאספים יום יום אל המקום ההוא
    הנעים בשקט ובשפע האור ועושים את אשר הוטל עליהם: וכן היה כי בשנים
    ושבעים יום נשלם מכתב התרגום כאילו נעשה דבר זה לפי מערכה
    קודמת</span>:

8.  <span dir="rtl">כאשר בא לידי גמר אסף דְמיטְרִיוֹס אל קהל היהודים אל
    המקום אשר שם נגמר התרגום וקרא לפני כולם ובפני המתרגמים אשר היו להם
    שבחים גדולים מאת הקהל בגלל הטוב הרב אשר עשו</span>:

9.  <span dir="rtl">כמו כן שבחו את דְמיטְרִיוֹס וביקשו ממנו למסור לראשיהם
    העתקת כל התורה</span>:

10. <span dir="rtl">וכאשר נגמרה קריאת הספרים קמו הכהנים וזקני המתרגמים
    ובני הקהילה ומנהיגי הקהל ואמרו: אחרי אשר התרגום נעשה יפה ובדיוק בכל
    טוב כי ישאר כאשר הוא עתה וכי לא יעשה בו כל תיקון</span>:

11. <span dir="rtl">ואחרי אשר הביעו כולם את הסכמתם לדברים האלה ציוו
    לקרוא קללה כמנהגם על האיש אשר ישנה את הנוסח בהוסיפו או בהחליפו דבר
    מן הכתוב או בגרעו ממנו: יפה עשו ככה למען ישתמר לעולם בלי
    שינוי</span>:

<span dir="rtl">התלמוד הבבלי מייצר אגדה, או מוסיף אגדה לסיפור, מן הסתם,
כדי להדגיש את קדושת התרגום. הוא משבץ זאת עם הדיון על היחס לשימוש בשפה
היוונית, שהרבה חכמים התנגדו לו מאוד.</span>

<span dir="rtl"><u>תלמוד בבלי מסכת מגילה דף ט/א</u></span>

<span dir="rtl">ותניא. אמר רבי יהודה: אף כשהתירו רבותינו יונית לא התירו
אלא בספר תורה, ומשום מעשה דתלמי המלך. דתניא. מעשה בתלמי המלך שכינס שבעים
ושנים זקנים והכניסן בשבעים ושנים בתים ולא גילה להם על מה כינסן, ונכנס
אצל כל אחד ואחד ואמר להם כתבו לי תורת משה רבכם. נתן הקדוש ברוך הוא בלב
כל אחד ואחד עצה והסכימו כולן לדעת אחת. וכתבו לו אלהים ברא בראשית, אעשה
אדם בצלם ובדמות, ויכל ביום הששי וישבות ביום השביעי, זכר ונקבה בראו, ולא
כתבו בראם. הבה ארדה ואבלה שם שפתם, ותצחק שרה בקרוביה. כי באפם הרגו שור
וברצונם עקרו אבוס. ויקח משה את אשתו ואת בניו וירכיבם על נושא בני אדם.
ומושב בני ישראל אשר ישבו במצרים ובשאר ארצות ארבע מאות שנה. .... וכתבו לו
את צעירת הרגלים, ולא כתבו לו ואת הארנבת, מפני שאשתו של תלמי ארנבת שמה,
שלא יאמר שחקו בי היהודים, והטילו שם אשתי בתורה:</span>

<span dir="rtl">התלמוד מכיר את התרגום, ומונה טעויות תרגום, כולל תרגום
מכוון של "ארנבת" ל"צעירת רגלים" עם הנימוק. אבל, חלק מהטעויות שהוא מזכיר
תוקנו במשך השנים ואינן קיימות היום.</span>

<span dir="rtl">ומוסיף המאמר:</span>

<span dir="rtl"><u>"יפיפותו של שם בלשונות יפת", ישראל כהן, מאזנים,
1957.</u></span>

<https://www.jstor.org/stable/23837582?read-now=1&seq=4#page_scan_tab_contents>

<span dir="rtl">אף פילון האלכסנדרוני שנולד כארבעים שנה קודם החורבן, אומר
על מעשה תרגום זה: "הדר קדשה של התורה זכה להתפעלות לא רק אצל היהודים אלא
אף אצל כל העמים האחרים.... ולכן יש עוד עכשיו מדי שנה בשנה חג ומועד באי
פארוס, שעוברים לשם לא רק יהודים אלא אף נכרים הרבה מאד, לכבד אותו מקום
שבו זרח בראשונה אור התרגום ולהביע תודה לאלוהים בעד חסדו הישן, שלעולם הוא
מתחדש".</span>

<span dir="rtl">.....</span>

<span dir="rtl">נמצאנו למדים, שהתרגום היה גאוותם של היהודים באלכסנדריה
וכל המקורות הקדומים עד לחורבן מהללים ומשבחים אותו ואת המלך תלמי. ורק
לאחר שאותו תרגום נעשה נחלתם של הנוצרים, שינו חז"ל את טעמם והתחילו להביט
עליו בעין רעה וחשדנית. מכאן ההערכה השלילית שבספרות התלמודית. ובתוספת
למגילת תענית כתוב:</span>

<span dir="rtl">"שבשמונה בטבת נכתבה התורה יוונית בימי תלמי המלך והחושך
בא לעולם שלושה ימים".</span>

<span dir="rtl">והנה</span>

<span dir="rtl"><u>מסכת סופרים פרק ראשון (המסכת נערכה, כנראה, בישראל
במאה השמינית)</u></span>

<span dir="rtl">(ז) מעשה בה' זקנים שכתבו לתלמי המלך את התורה יונית והיה
היום קשה לישראל כיום שנעשה העגל שלא היתה התורה יכולה להתרגם כל
צרכה:</span>

<span dir="rtl">(ח) שוב מעשה בתלמי המלך שכנס ע"ב זקנים והושיבם בשבעים
ושנים בתים ולא גלה להם על מה כנסם נכנס לכל אחד ואחד מהם אמר להם כתבו לי
תורת משה רבכם.....</span>

<span dir="rtl">וכו', הגירסה התלמודית.</span>

<span dir="rtl">מראה שהמסכת מלקטת מסורות קודמות.</span>

<span dir="rtl"><u>למה להתנגד?</u></span>

<span dir="rtl">משהו על יהדות מצרים.</span>

<span dir="rtl">יהודים הגיעו למצרים כבר בימי הבית הראשון, והנושא מתועד
בספר ירמיהו.</span>

<span dir="rtl">בהמשך היו יהודים רבים ששרתו בצבאו של כנבוזי מלך פרס (הם
גם ייסדו את המושבה היהודית ביֵב שבדרום מצרים).</span>

<span dir="rtl">לאחר הקמת אלכסנדריה התיישבו בה יהודים רבים. פילון
האלכסנדרוני מעיד ששתיים מחמשת שכונות העיר היו יהודיות.</span>

<span dir="rtl">הישוב היהודי פרח עד סוף ימי הבית השני, ולמעשה הגיע לסופו
במרד התפוצות בשנים 115-117, כאשר רוב רובה של הקהילה היהודית במצרים
הושמדה.</span>

<span dir="rtl">תרגום השבעים לתורה, ואחר כך לשאר ספרי התנ"ך שרת את
הקהילה הזאת שהעברית כבר הייתה רחוקה ממנה.</span>

<span dir="rtl">אחרי התפוררות הקהילה היהודית, תרגום השבעים היה מקודש על
הנוצרים שהחלו להתרבות ולהתפתח בכל האימפריה הרומית, שהשפה היוונית הייתה
שפה מרכזית בה, בעיקר במזרח.</span>

<span dir="rtl">ומכאן ברור מדוע מתפתחת התנגדות אצל חז"ל לתרגום
השבעים.</span>

<span dir="rtl">ומה באשר לתנ"ך כולו?</span>

<span dir="rtl">תרגום השבעים של נביאים וכתובים, המאוחר בעשרות שנים
לתרגום התורה, מוכיח שהתנ"ך לא היה מגובש כלל. למעשה, אנחנו יודעים זאת גם
מהשיח התלמודי. התנאים עוד מתווכחים איזה ספר ראוי להיכלל בו.</span>

<span dir="rtl">לאחר התרגום של התורה, תורגמו ספרי התנ"ך ליוונית, על ידי
יהודים או על ידי לא יהודים, במשך תקופה ארוכה, ואולי יותר פעם אחת.</span>

<span dir="rtl">השאלה היא מה הוא "התנ"ך" שעל תרגומו אנו מדברים.</span>

<span dir="rtl">קשה לדבר על "גלגולו של התנ"ך" בתקופה זו. למעשה, רק התורה
הייתה קרובה לגיבוש, וגם לה היו גירסאות שונות בגלל ההעתקות, אך בדרך כלל
כבר דומות מאוד.</span>

<span dir="rtl">לעומת זה ההגדרה של המקרא כולו "כ"ד ספרים" מופיעה רק במאה
השנייה לספירה, בתקופת התנאים ביבנה.</span>

<span dir="rtl">לכן גירסת התנ"ך של "תרגום השבעים" אינה גלגולו של התנ"ך,
אולי אפילו להיפך. התנ"ך הוא גירסה של תרגום השבעים לתנ"ך... לתנ"ך המגובש
לחלוטין נגיע מאות שנים אחר כך.</span>

<span dir="rtl">הספרים שתורגמו ליוונית, כוללים את הספרים שאנחנו מכירים
היום ב"נביאים" ו"כתובים", אבל מכילים גם ספרים רבים נוספים, שאותם אנו
מכנים "ספרים חיצוניים", חלקם ייתכן שאפילו נכתבו יוונית מראש.</span>

<span dir="rtl">למזלנו כל הספרים שתרגומם מכונה "תרגום השבעים" או רובם,
קודשו על ידי הנוצרים, ב"קאנון" שלהם, ולכן נשמרו, אם כי ביוונית.</span>

<span dir="rtl">כל אלה, יחד עם התורה, נקראים "הברית הישנה", והיא שונה
אצל האורתודוקסים, הקתולים, הפרוטסטנטים, והכנסייה האתיופית.</span>

<span dir="rtl">הפרוטסטנים, חזרו לתנ"ך היהודי כמייצג את "הברית
הישנה".</span>

<span dir="rtl"><u>הקאנון האורתודוקסי כולל את רוב הספרים הללו. ואלו
הספרים החיצוניים שהוא כולל</u></span>

<span dir="rtl">עזרא החיצוני</span>

<span dir="rtl">טוביה</span>

<span dir="rtl">יהודית</span>

<span dir="rtl">מקבים א, ב, ג, ד.</span>

<span dir="rtl">חזון עזרא</span>

<span dir="rtl">חכמת שלמה</span>

<span dir="rtl">בן סירא</span>

<span dir="rtl">ברוך</span>

<span dir="rtl">איגרת ירמיהו</span>

<span dir="rtl">תוספות לספר דניאל</span>

<span dir="rtl">הקאנון האתיופי מוותר על חלק מהספרים הללו אך מוסיף את
"ספר היובלים" ואת ספר "חנוך".</span>

<span dir="rtl">להלן פרטים קצרים מאוד על הספרים החיצוניים הנכללים ב"ברית
הישנה" בנוסח האורתודוקסי:</span>

<span dir="rtl"><u>עזרא החיצוני</u></span>

<span dir="rtl">לפעמים נקרא עזרא א' או ב'.</span>

<span dir="rtl">הספר הוא היסטוריה מתקופת יאשיה ועד עליית עזרא, חוזר על
הידוע מספר עזרא, אך מוסיף פרטים היסטוריים רבים (או אגדות).</span>

<span dir="rtl"><u>טוביה</u></span>

<span dir="rtl">סיפור דמיוני העוסק בשליחות טוביה להשבת פיקדון של אביו
העיוור לאדם בעיר אחרת. בדרכו הוא מתחתן עם קרובת משפחה בשם שרה, שכל בעליה
הקודמים מתו, אך אותו המלאך רפאל מציל . והוא אף מרפא את אביו מהעיוורן.
הספר עוסק בגמילות חסדים, ובמוסר בכלל, ופותר את הבעיות בעזרת נסים.</span>

<span dir="rtl"><u>יהודית</u></span>

<span dir="rtl">ספר שייתכן שנכתב יוונית.</span>

<span dir="rtl">הוא מוזכר בדברי הגאונים.</span>

<span dir="rtl">יהודית היא יהודיה כמובן, והולפרנס הוא שר צבא נבוכדנצר
מלך בבל.</span>

<span dir="rtl">במצור של הולפרנס על עיר בשומרון, היא מסגירה עצמה לבבלים,
כאילו בגלל חטאי היהודים, הולפרנס מזמין אותה למשתה, והיא כורתת את ראשו
בחרבו, וכך מכריעה את המלחמה.</span>

<span dir="rtl">מקבים א' וב', הם הידועים לנו יותר, ומספרים על קרבות
המכבים.</span>

<span dir="rtl">מקבים ג' עוסק בגזירות של תלמי הרביעי מלך מצרים, נסיונו
לחלל את בית המקדש בירושלים ורדיפותיו נגד היהודים. התערבות של מלאכים
מצילה את היהודים.</span>

<span dir="rtl">מקבים ד', שנתחבר כנראה בסוריה בתקופת החורבן, עוסק הרבה
במרטיריות, קידוש השם, ובו מופיע גם סיפור האם ושבעת בניה. יש בו השפעה
ברורה של פילוסופיה יוונית סטואית.</span>

<span dir="rtl"><u>חזון עזרא</u></span>

<span dir="rtl">ייתכן שגם הוא נכתב בתקופת החורבן. רובו בעברית.</span>

<span dir="rtl">הוא כולל "חזיונות" של עזרא, העוסקות באפוקליפסה, סוף
העולם, העולם הבא, גורל המתים, חורבן ירושלים, עשרת השבטים ועוד.</span>

<span dir="rtl">מעניין שבאחד החזיונות עזרא מצוּוה לכתוב תשעים וארבעה
ספרים, ומהם לפרסם עשרים וארבעה, ואת השאר למסור בסתר לחכמים. כלומר, שבזמן
כתיבתו היו כבר עשרים וארבעה ספרים מקודשים או מקודשים יותר, אבל גם האחרים
ראויים לשמירה.</span>

<span dir="rtl"><u>חכמת שלמה</u></span>

<span dir="rtl">ספר שנכתב באלכסנדריה, כנראה במאה הראשונה לפני
הספירה.</span>

<span dir="rtl">הוא עוסק ברעיונות החכמה ובקשר שלה לצדיקות, מסביר כיצד
להגיע אליה, וקושר את מכות מצרים לכך שהמצרים היו עובדי אלילים ורחוקים
מהחכמה, וישראל עובדי אלוהים ומחפשי חכמה.</span>

<span dir="rtl">בקיצור, חכמה, צדק והצלחה הולכים יחד.</span>

<span dir="rtl">הספר היה ידוע לרבנים בימי הביניים כולל הרמב"ן.</span>

<span dir="rtl"><u>בן סירא</u></span>

<span dir="rtl">נכתב בערך בשנת 300 לפני הספירה, בעברית, בסגנון דומה לספר
משלי.</span>

<span dir="rtl">נכדו של בן סירא כותב בהקדמה לספר ביוונית, שהוא החליט
לתרגמו.</span>

<span dir="rtl">ואנחנו יודעים בדיוק מי כתבו: שמעון בן ישוע בן אליעזר בן
סירא.</span>

<span dir="rtl">עד המאה ה-19 לא היו קיימים נוסחים בעברית, אבל חז"ל ציטטו
את בן סירא (למרות שהיה ספר חיצוני), ומצויים 30 פסוקים שלו בספרות התנאים
ואמוראים (מדרשים ותלמודים) ועוד 13 אצל ר' סעדיה גאון.</span>

<span dir="rtl">נתגלו דפים בנוסח העברי בגניזה הקאהירית, ומאוחר יותר
בקומראן, ובמצדה.</span>

<span dir="rtl">נוסח מצדה הוא הקדום ביותר והועתק רק כמאה שנה אחרי
המקור.</span>

<span dir="rtl"><u>ברוך</u></span>

<span dir="rtl">ברוך בן נריה, היה הסופר של ירמיהו הנביא.</span>

<span dir="rtl">על פי הספר ברוך קורא דברים לפני גולי בבל. השרידים
בירושלים מצדיקים את הדין. עוונותיהם גרמו לחורבן, וכך גם גולי בבל.</span>

<span dir="rtl">מלבד זאת הספר כולל גם המנון לחוכמת התורה, קינה
ותנחומים.</span>

<span dir="rtl"><u>איגרת ירמיהו</u></span>

<span dir="rtl">מכתב קצר בן 72 פסוקים. אין ביטחון אם נכתב תחילה עברית או
יוונית. הוא מכיל אזהרה של ירמיהו לגולי בבל שלא יעבדו את אלילי
הגויים.</span>

<span dir="rtl"><u>תוספות לספר דניאל</u></span>

<span dir="rtl">אינן ספר בפני עצמו אלא תוספות הכלולות בספר דניאל,
וכוללות עוד שלוש אגדות.</span>

<span dir="rtl"><u>פרק קנ"א בתהילים</u></span>

<span dir="rtl">בספר תהילים המוכר לנו 150 פרקים. הפרק הנוסף עוסק בבחירתו
של דוד ובמשיחתו על ידי שמואל. הוא נמצא גם במגילות מדבר יהודה בגירסה
העברית. יש טוענים שנכתב עברית, ויש הטוענים שהגירסה העברית היא כבר תרגום
מתרגום השבעים.</span>

<span dir="rtl"><u>מזמורי שלמה</u></span>

<span dir="rtl">ספר שלא נכנס לקאנון הנוצרי, למרות שנמצא בתרגום השבעים,
וכמעט נשכח. בכל זאת נשמר על ידי הנוצרים בכתב יד גרוע, והוצא לאור לראשונה
על ידי נזיר ישועי בשנת 1626.</span>

<span dir="rtl">לספר חשיבות היסטורית, כי הוא עוסק במאבק הכתות בימי בית
שני. המשורר מביע שנאה הן כלפי פומפיאוס הרומאי, והן כלפי הצדוקים השולטים
בעם.</span>

<span dir="rtl">עד כאן אנחנו רואים שהתנ"ך שעמד לפני מתרגמיו מעברית
ליוונית, במאות השלישית והשנייה לפני הספירה היה אחר מהתנ"ך שלנו. לכן אין
לדבר כאן על גלגולו של התנ"ך, אלא אלא על היווצרותו. מתוך ספרות גדולה
ביותר, ומגוונת ביותר, של התקופה, נתגבש הנוסח של התנ"ך המצוי בידינו
והנקרא "נוסח המסורה", ועליו נדבר מאוחר יותר.</span>

<span dir="rtl">גם תרגום השבעים עצמו אינו אחיד, שהרי גם הוא הועתק במשך
דורות עד ימי הדפוס.</span>

<span dir="rtl">נותרו שלושה כתבי יד שלמים מהמאה הרביעית לספירה והמאה
החמישת לספירה, והם נחשבים למקורות מהימנים על ידי הכנסיה.</span>
