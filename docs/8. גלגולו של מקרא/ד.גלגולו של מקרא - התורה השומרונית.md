<span dir="rtl"><u>גלגולו של מקרא – התורה השומרונית</u></span>

<span dir="rtl">מי הם השומרונים?</span>

<span dir="rtl">עם עתיק, קשה לומר "יהודי", אך ניתן לומר "ישראלי", שמאז
היותו לעם הוא מרוכז באיזור השומרון.</span>

<span dir="rtl">כלומר, השומרונים הם עם בכל מובן, יש להם טריטוריה, הם
"סגורים" אתנית, משתדלים להינשא בתוכם, ויש להם תרבות. מבחינת תרבותם הם
"יהודים לא מוכָּרים", ומבחינת גורלם הם עם על סף הכחדה, בעקבות רדיפות
אינסופיות מכל הכיוונים.</span>

<span dir="rtl">בשיאם, מנו השומרונים כמשוער, מיליון נפש ואולי יותר.
בתחילת המאה העשרים מנו 130 נפשות (!) בעיר שכם. היום הם קרוב לאלף איש
בשכם ובחולון בעיקר.</span>

<span dir="rtl">גם על השומרונים וגם על היהודים מקובלת העדות ההיסטורית של
ספר מלכים, לפחות חלקית:</span>

<span dir="rtl"><u>ספר מלכים ב פרק יז</u></span>

<span dir="rtl">(כג) עַד אֲשֶׁר הֵסִיר יְהֹוָה אֶת יִשְׂרָאֵל מֵעַל פָּנָיו כַּאֲשֶׁר דִּבֶּר בְּיַד כָּל
עֲבָדָיו הַנְּבִיאִים וַיִּגֶל יִשְׂרָאֵל מֵעַל אַדְמָתוֹ אַשּׁוּרָה עַד הַיּוֹם הַזֶּה: \[חורבן ממלכת
ישראל, לא יהודה\]</span>

<span dir="rtl">(כד) וַיָּבֵא מֶלֶךְ אַשּׁוּר מִבָּבֶל **וּמִכּוּתָה** וּמֵעַוָּא וּמֵחֲמָת וּמסְפַרְוַיִם,
וַיֹּשֶׁב בְּעָרֵי שֹׁמְרוֹן תַּחַת בְּנֵי יִשְׂרָאֵל וַיִּרְשׁוּ אֶת שֹׁמְרוֹן וַיֵּשְׁבוּ בְּעָרֶיהָ:</span>

<span dir="rtl">(כה) וַיְהִי בִּתְחִלַּת שִׁבְתָּם שָׁם לֹא יָרְאוּ אֶת יְהֹוָה וַיְשַׁלַּח יְהֹוָה בָּהֶם
אֶת הָאֲרָיוֹת וַיִּהְיוּ הֹרְגִים בָּהֶם:</span>

<span dir="rtl">(כו) וַיֹּאמְרוּ לְמֶלֶךְ אַשּׁוּר לֵאמֹר הַגּוֹיִם אֲשֶׁר הִגְלִיתָ וַתּוֹשֶׁב בְּעָרֵי
שֹׁמְרוֹן לֹא יָדְעוּ אֶת מִשְׁפַּט אֱלֹהֵי הָאָרֶץ וַיְשַׁלַּח בָּם אֶת הָאֲרָיוֹת וְהִנָּם מְמִיתִים אוֹתָם כַּאֲשֶׁר
אֵינָם יֹדְעִים אֶת מִשְׁפַּט אֱלֹהֵי הָאָרֶץ:</span>

<span dir="rtl">(כז) וַיְצַו מֶלֶךְ אַשּׁוּר לֵאמֹר הֹלִיכוּ שָׁמָּה אֶחָד מֵהַכֹּהֲנִים אֲשֶׁר הִגְלִיתֶם
מִשָּׁם וְיֵלְכוּ וְיֵשְׁבוּ שָׁם וְיֹרֵם אֶת מִשְׁפַּט אֱלֹהֵי הָאָרֶץ:</span>

<span dir="rtl">(כח) וַיָּבֹא אֶחָד מֵהַכֹּהֲנִים אֲשֶׁר הִגְלוּ מִשֹּׁמְרוֹן וַיֵּשֶׁב בְּבֵית אֵל וַיְהִי
מוֹרֶה אֹתָם אֵיךְ יִירְאוּ אֶת יְהֹוָה:</span>

<span dir="rtl">(כט) וַיִּהְיוּ עֹשִׂים גּוֹי גּוֹי אֱלֹהָיו וַיַּנִּיחוּ בְּבֵית הַבָּמוֹת אֲשֶׁר עָשׂוּ
הַשֹּׁמְרֹנִים גּוֹי גּוֹי בְּעָרֵיהֶם אֲשֶׁר הֵם יֹשְׁבִים שָׁם:</span>

<span dir="rtl">לכאורה, תיאור ריאליסטי של החלפת אוכלוסין על ידי מלך אשור
כנהוג אצלם, וסינקרטיזם דתי (אחוז בזה וגם מזה על תנח את ידך) שהיה מקובל
באותם ימים.</span>

<span dir="rtl">אבל השומרונים, והיהודים רואים אחרת, קודם כל את מוצאם של
השומרונים:</span>

<span dir="rtl">השומרונים רואים עצמם כישראלים, שלא גלו עם הגולים, ונשארו
בארץ. תמיד יש כאלה.</span>

<span dir="rtl">היהודים רואים את השומרונים כזרים שאינם שייכים, אתנית,
לעם ישראל, ובספרות חז"ל מכנים אותם "כותים" על שם העיר או האיזור "כותה"
שמשם הובאו.</span>

<span dir="rtl">עם אינו מוגדר על ידי מוצאו האתני, אלא על ידי תרבותו.
ההגדרות מסובכות, אך לשומרונים יש תורה שהם מאמינים בה, והיא אחד הגלגולים
של תורת ישראל.</span>

<span dir="rtl">האישיות ההיסטורית השנואה ביותר על השומרונים (יש להם
קללות מיוחדות בשבילה) היא עזרא הסופר. למרות שהסכסוך ההיסטורי בין היהודים
והשומרונים, מתחיל עוד עם עליית זרובבל, עשרות שנים לפני עזרא:</span>

<span dir="rtl"><u>ספר עזרא פרק ד</u></span>

<span dir="rtl">(א) וַיִּשְׁמְעוּ צָרֵי יְהוּדָה וּבִנְיָמִן כִּי בְנֵי הַגּוֹלָה בּוֹנִים הֵיכָל
לַיהֹוָה אֱלֹהֵי יִשְׂרָאֵל:</span>

<span dir="rtl">(ב) וַיִּגְּשׁוּ אֶל זְרֻבָּבֶל וְאֶל רָאשֵׁי הָאָבוֹת וַיֹּאמְרוּ לָהֶם נִבְנֶה עִמָּכֶם
כִּי כָכֶם נִדְרוֹשׁ לֵאלֹהֵיכֶם ולו אֲנַחְנוּ זֹבְחִים **מִימֵי אֵסַר חַדֹּן מֶלֶךְ אַשּׁוּר הַמַּעֲלֶה אֹתָנוּ
פֹּה**:</span>

<span dir="rtl">(ג) וַיֹּאמֶר לָהֶם זְרֻבָּבֶל וְיֵשׁוּעַ וּשְׁאָר רָאשֵׁי הָאָבוֹת לְיִשְׂרָאֵל לֹא לָכֶם
וָלָנוּ לִבְנוֹת בַּיִת לֵאלֹהֵינוּ כִּי אֲנַחְנוּ יַחַד נִבְנֶה לַיהֹוָה אֱלֹהֵי יִשְׂרָאֵל כַּאֲשֶׁר צִוָּנוּ הַמֶּלֶךְ
כּוֹרֶשׁ מֶלֶךְ פָּרָס:</span>

<span dir="rtl">(ד) וַיְהִי עַם הָאָרֶץ מְרַפִּים יְדֵי עַם יְהוּדָה וּמְבַהֲלִים אוֹתָם
לִבְנוֹת:</span>

<span dir="rtl">(ה) וְסֹכְרִים עֲלֵיהֶם יוֹעֲצִים לְהָפֵר עֲצָתָם כָּל יְמֵי כּוֹרֶשׁ מֶלֶךְ פָּרַס
וְעַד מַלְכוּת דָּרְיָוֶשׁ מֶלֶךְ פָּרָס:</span>

<span dir="rtl">נשים לב, ש"צרי יהודה", כלשון עזרא, הם אותם שהביא מלך
אשור, אך הם טוענים לזהות פולחנית עם היהודים. לעומת זה, היהודים מתבדלים.
התבדלות שתוחמר עד הקצה בימי עזרא ונחמיה.</span>

<span dir="rtl"><u>ספר נחמיה פרק ב</u></span>

<span dir="rtl">(י) וַיִּשְׁמַע סַנְבַלַּט הַחֹרֹנִי וְטוֹבִיָּה הָעֶבֶד הָעַמֹּנִי וַיֵּרַע לָהֶם רָעָה
גְדֹלָה אֲשֶׁר בָּא אָדָם לְבַקֵּשׁ טוֹבָה לִבְנֵי יִשְׂרָאֵל:</span>

<span dir="rtl">סנבלט, הוא מנהיג השומרונים, שמו נמצא בחפירות
ארכיאולוגיות עם שמות בניו. גם בניו של סנבלט, וגם טוביה, הם שמות
שמסתיימים בסיומת "יה" ומראים על פולחן יהוה.</span>

<span dir="rtl">ונראה שהמאבק אינו דתי, אלא מאבק על המנהיגות האיזורית של
עולי בבל מול הנשארים בארץ, ועל כך שהמרכז בירושלים.</span>

<span dir="rtl"><u>ספר נחמיה פרק ג</u></span>

<span dir="rtl">(לג) וַיְהִי כַּאֲשֶׁר שָׁמַע סַנְבַלַּט כִּי אֲנַחְנוּ בוֹנִים אֶת הַחוֹמָה וַיִּחַר לוֹ
וַיִּכְעַס הַרְבֵּה וַיַּלְעֵג עַל הַיְּהוּדִים:</span>

<span dir="rtl">(לד) וַיֹּאמֶר לִפְנֵי אֶחָיו וְחֵיל שֹׁמְרוֹן וַיֹּאמֶר מָה הַיְּהוּדִים הָאֲמֵלָלִים
עֹשִׂים הֲיַעַזְבוּ לָהֶם הֲיִזְבָּחוּ הַיְכַלּוּ בַיּוֹם הַיְחַיּוּ אֶת הָאֲבָנִים מֵעֲרֵמוֹת הֶעָפָר וְהֵמָּה
שְׂרוּפוֹת:</span>

<span dir="rtl">(לה) וְטוֹבִיָּה הָעַמֹּנִי אֶצְלוֹ וַיֹּאמֶר גַּם אֲשֶׁר הֵם בּוֹנִים אִם יַעֲלֶה
שׁוּעָל וּפָרַץ חוֹמַת אַבְנֵיהֶם:</span>

<span dir="rtl">(לו) שְׁמַע אֱלֹהֵינוּ כִּי הָיִינוּ בוּזָה וְהָשֵׁב חֶרְפָּתָם אֶל רֹאשָׁם וּתְנֵם
לְבִזָּה בְּאֶרֶץ שִׁבְיָה:</span>

<span dir="rtl">השנאה מתגברת, ותימשך שנים רבות, אך כדאי לשים לב שהשנאה
אינה דתית, יש יסוד חדש של התבדלות של עולי בבל, מכל מי שאינו שייך להם.
יחד עם בניית החומה, מנסים נחמיה ועזרא גם למנוע כל נישואי תערובת עם
המקומיים.</span>

<span dir="rtl"><u>ספר עזרא פרק ט</u></span>

<span dir="rtl">(א) וּכְכַלּוֹת אֵלֶּה נִגְּשׁוּ אֵלַי הַשָּׂרִים לֵאמֹר לֹא נִבְדְּלוּ הָעָם יִשְׂרָאֵל
וְהַכֹּהֲנִים וְהַלְוִיִּם מֵעַמֵּי הָאֲרָצוֹת כְּתוֹעֲבֹתֵיהֶם לַכְּנַעֲנִי הַחִתִּי הַפְּרִזִּי הַיְבוּסִי הָעַמֹּנִי
הַמֹּאָבִי הַמִּצְרִי וְהָאֱמֹרִי:</span>

<span dir="rtl">(ב) כִּי נָשְׂאוּ מִבְּנֹתֵיהֶם לָהֶם וְלִבְנֵיהֶם וְהִתְעָרְבוּ זֶרַע הַקֹּדֶשׁ בְּעַמֵּי
הָאֲרָצוֹת **וְיַד הַשָּׂרִים וְהַסְּגָנִים הָיְתָה בַּמַּעַל הַזֶּה רִאשׁוֹנָה:**</span>

<span dir="rtl">(ג) וּכְשָׁמְעִי אֶת הַדָּבָר הַזֶּה קָרַעְתִּי אֶת בִּגְדִי וּמְעִילִי וָאֶמְרְטָה מִשְּׁעַר
רֹאשִׁי וּזְקָנִי וָאֵשְׁבָה מְשׁוֹמֵם:</span>

<span dir="rtl"><u>ספר נחמיה פרק יג</u></span>

<span dir="rtl">(כז) וְלָכֶם הֲנִשְׁמַע לַעֲשׂת אֵת כָּל הָרָעָה הַגְּדוֹלָה הַזֹּאת לִמְעֹל בֵּאלֹהֵינוּ
לְהֹשִׁיב נָשִׁים נָכְרִיּוֹת:</span>

**<span dir="rtl">(כח) וּמִבְּנֵי יוֹיָדָע בֶּן אֶלְיָשִׁיב הַכֹּהֵן הַגָּדוֹל חָתָן לְסַנְבַלַּט הַחֹרֹנִי
וָאַבְרִיחֵהוּ מֵעָלָי:</span>**

<span dir="rtl">(כט) זָכְרָה לָהֶם אֱלֹהָי עַל גָּאֳלֵי הַכְּהֻנָּה וּבְרִית הַכְּהֻנָּה
וְהַלְוִיִּם:</span>

<span dir="rtl">ההתבדלות, ההיסטרית כמעט, של עזרא ונחמיה מתושבי הארץ, גם
אלה שהם יהודים בתרבותם (אין עוד הלכה ממש, אנחנו לא בתקופת הרב אלישיב,
ואפילו לא הילל הזקן...), לא מצליחה להסתיר שהעם נוטה ליחסי שכנות טובה,
ואפילו במשפחת הכוהן הגדול מתחתנים עם שומרונים.</span>

<span dir="rtl">שלטונם של עזרא ונחמיה בא לסיומו בערך בשנת 500 לפנה"ס. עד
הכיבוש היווני, 170 שנה אחר כך, הידיעות ההיסטוריות קלושות ביותר.</span>

<span dir="rtl">אבל, נראה שההתבדלות ממשיכה כל התקופה הפרסית, ואולי
מתגברת בתקופה השלטון ההלניסטי. וכך מספר לנו יוסף בן מתתיהו, הקרוב יחסית
לתקופה (כשלוש מאות שנה):</span>

<span dir="rtl"><u>יוסף בן מתתיהו מספר ב"קדמוניות היהודים":</u></span>

<span dir="rtl">ב"תקופת אלכסנדר מוקדון", מנשה, אחיו של הכהן הגדול בבית
המקדש בירושלים, נשא לאשה שומרונית. חכמי ירושלים דרשו ממנו להפרד מאשתו,
הוא סירב, ובמקום זה עבר, יחד עם כוהנים ולויים אחרים, שנשאו גם הם נשים
נוכריות, לשומרונים.  
**שם הקימו מקדש על הר גריזים,** **וגם העבירו לשומרונים את ספר התורה
מירושלים.**  
מנשה נתמנה לכוהן הגדול של השומרונים.</span>

<span dir="rtl">אך לפי עדויות ארכיאולוגיות, המקדש נבנה כמאה שנה קודם,
עוד בימי נחמיה, ואולי הקטע הקודם, המתאר את "חתן לסנבלט, ואבריחהו מעלי"
הוא הסיפור הנכון העוסק בהקמת המקדש. יש גם דעות אחרות. יש הטוענים שנבנה
מקדש שני אחרי שהראשון נהרס.</span>

<span dir="rtl">מה שידוע לבטח, שאת המקדש (היחיד או האחרון) הרס עד היסוד,
יוחנן הורקנוס הראשון, החשמונאי, בשנת 111 לפנה"ס.</span>

<span dir="rtl">יום זה מצויין במגילת תענית כיום חג (ליהודים...) והמקדש
לא נבנה מחדש.</span>

<span dir="rtl">יוחנן הורקנוס ניסה לייהד את ארץ ישראל. את האדומים הכריח
להתגייר, אבל את השומרונים, אולי דווקא בגלל היותם יהודים הכופרים
במרכזיותה של ירושלים, ניסה להשמיד. הוא הרס את שומרון, ושאריתם התיישבו
בשכם.</span>

<span dir="rtl">כך או כך, בתקופה הקדם חשמונאית הופך הר גריזים למרכז דתי
אלטרנטיבי לירושלים. וזה מתבטא גם בגלגולה של התורה השומרונית.</span>

<span dir="rtl"></span>

<span dir="rtl">לפני שנעבור להבדלים בין התורה השומרונית לתורה המוכרת
לנו, נראה שיחסם של חז"ל לשומרונים הוא מורכב. מצד אחד הם יהודים, ומצד שני
הם ספק יהודים, פסולים לחיתון ועושי צרות. חז"ל מכנים אותם כותים על שם אחת
הערים בבבל שמהם הובאו אנשים על ידי מלך אשור.</span>

<span dir="rtl"><u>תוספתא מסכת פסחים פרק ב</u></span>

<span dir="rtl">(ב) מצה של כותים מותרת ואדם יוצא בה ידי חובתו בפסח. ורבי
אליעזר אוסר, לפי שאין בקיאין בדקדוקי מצוה. רשב"ג אומר כל מצוה שהחזיקו בה
\[כותים\] **הרבה מדקדקין בה יותר מישראל:**</span>

<span dir="rtl"><u>תוספתא מסכת גיטין פרק א</u></span>

<span dir="rtl">(ח) \[ר' יהודה אומר אע"פ ששני עדים כותים, כשר. א"ר יהודה
מעשה \[והביאו לפני רבן\] גמליאל בכפר \[עותני\] גט אשה והיו עדיו כותים
והכשירו:</span>

<span dir="rtl">ואוהד הרבה יותר...</span>

<span dir="rtl"><u>תוספתא מסכת עבודה זרה פרק ג</u></span>

<span dir="rtl">(א) מעמידין בהמה בפונדקיות של כותים .... ומוסרים בהמה
לרועה שלהן, ומוסרין לו תינוק ללמדו ספר וללמדו אומנות ולהתיחד עמו. בת
ישראל מילדת ומניקה בנה של כותית וכותית מילדת ומניקה בנה של בת
ישראל.</span>

<span dir="rtl">כל זה מותר.</span>

<span dir="rtl"><u>תלמוד בבלי מסכת קידושין דף עה/ב</u></span>

<span dir="rtl">ר' ישמעאל סבר כותים גירי אריות הן, וכהנים שנטמעו בהם
כהנים פסולים היו. שנאמר "ויעשו להם מקצותם כהני במות". ואמר רבה בר בר חנה
אמר רבי יוחנן מן הקוצים שבעם, ומשום הכי פסלינהו.  
ורבי עקיבא סבר, כותים גירי אמת הן, וכהנים שנטמעו בהן כהנים כשרים
היו.</span>

<span dir="rtl"><u>מסכת כותים פרק שני</u></span>

<span dir="rtl">מפני מה הכותים אסורים לבוא בישראל? מפני שנתערבו עם כהני
הבמות. רבי ישמעאל אומר גרי צדק היו מתחילתן. מפני מה אסורים? מפני
הממזרות, ושאינן מיבמים את הנשואה. **מאימתי מקבלין אותם משכפרו בהר גריזים
והודו בירושלים ובתחית המתים ...**</span>

<span dir="rtl"><u>משנה מסכת שביעית פרק ח</u></span>

<span dir="rtl">(י) וְעוֹד אָמְרוּ לְפָנָיו \[לפני ר' עקיבא\], אוֹמֵר הָיָה רַבִּי
אֱלִיעֶזֶר, הָאוֹכֵל פַּת כּוּתִים כְּאוֹכֵל בְּשַׂר חֲזִיר. אָמַר לָהֶם, שְׁתוֹקוּ, לֹא אוֹמַר לָכֶם מַה
שֶּׁרַבִּי אֱלִיעֶזֶר אוֹמֵר בּוֹ:</span>

<span dir="rtl"><u>מדרש רבה שיר השירים - פרשה ב פסקה לג</u></span>

<span dir="rtl">אמר ר' עזריה "כי הנה הסתו עבר", זו מלכות כותים שמסיתה את
העולם ומטעה אותו בכזביה.</span>

<span dir="rtl">חז"ל מכירים גם את כתביהם של השומרונים ומתייחסים
אליהם.</span>

<span dir="rtl"><u>ספרי פרשת ראה פיסקא ד</u></span>

<span dir="rtl">אמר ר' אלעזר ברבי יוסי, אמרתי להם לסופרי כותים, זייפתם
את התורה ולא הנחתם בה כלום. שכתבתם אצל אלוני מורה. אף אנו מודים שזה הוא
הר גריזים והר עיבל שבין הכותים. אנו למדנו מגזירה שוה .... אתם במה למדתם?
ר' אליעזר אומר לא זה הר עיבל והר גריזים שבין הכותים, שנאמר הלא המה בעבר
הירדן הסמוכים לירדן:</span>

<span dir="rtl">ר' אליעזר טוען שהר גריזים אינו במקום שהשומרונים
טוענים...</span>

<span dir="rtl">ואפילו ויכוח דקדוקי...</span>

<span dir="rtl"><u>ירושלמי יבמות פרק א הלכה ו</u></span>

<span dir="rtl">תני, רבי שמעון בן אלעזר. נומיתי לסופרי כותים: מי גרם לכם
לטעות דלית אתון דרשין כרבי נחמיה. דתני בשם רבי נחמיה, כל דבר שהוא צריך
למ"ד מתחילתו ולא ניתן לו - ניתן לו ה"א בסופו. כגון לחוץ חוצה.</span>

<span dir="rtl">נתאר את ההבדלים בין התורה השומרונית, לתורה היהודית, דרך
עיניהם של השומרונים בימינו. אבל, כדאי להדגיש קודם שהתורה השומרונית כתובה
בכתב עברי עתיק, ולא בכתב האשורי המרובע (שלפי המסורת עזרא הביא אותו מבבל)
וגם ההגייה של העברית שלהם שונה. השפה המדוברת אצלם היא שפת העם שבו הם
יושבים, והעברית היא רק שפת הקודש.</span>

<span dir="rtl">הסבר מתוך אמונת השומרונים, תערובת של אמונות ושל
מחקרים.</span>

<span dir="rtl"><u>מתוך אתר הקהילה השומרונית בישראל</u></span>

<span dir="rtl">/התורה השומרונית</span>https://shomronim.co.il/

[https://shomronim.co.il/%d7%94%d7%aa%d7%95%d7%a8%d7%94-%d7%94%d7%a9%d7%95%d7%9e%d7%a8%d7%95%d7%a0%d7%99%d7%aa<span dir="rtl">/</span>](https://shomronim.co.il/%d7%94%d7%aa%d7%95%d7%a8%d7%94-%d7%94%d7%a9%d7%95%d7%9e%d7%a8%d7%95%d7%a0%d7%99%d7%aa/)

<span dir="rtl">והרצאה ממצה של 22 דקות על הנושא מפי גיא יהושע, שומרוני,
אפשר לשמוע באתר:</span>

<https://www.youtube.com/watch?v=dAqkfVt5Bv8>

<span dir="rtl">הנוֹסח השומרוני של התורה כולל את החומש בלבד (בראשית,
שמות, במדבר, ויקרא, דברים), את שאר ספרי המקרא אין השומרונים רואים
כמקודשים. על פי המסורת השומרונית, עזרא הסופר שינה חלק מהטקסטים המקוריים
של נוסח חמשת חומשי התורה, ובכך למעשה גרם לקיומם של נוסחים שונים של תורת
משה, ולהבדלים הקיימים כיום בין הנוסח המקובל על השומרונים וזה שמקובל על
היהודים</span>.

<span dir="rtl">השומרונים מחזיקים בנוסח התורה העתיק ביותר בן כ-3650 שנה
(13 שנה לבואם של בני ישראל לארץ כנען), כתב יד זה מכונה בשם "**ספר
אַבִישׁוּעַ**</span>**"<span dir="rtl">. </span>**<span dir="rtl">לפי המסורת
השומרונית, את הספר כתב אבישוע בן פנחס בן אלעזר בן אהרון הכהן (הוא מציין
זאת באקרוסטיכון בין פרקי התורה "**אני אבישע בן פנחס בן אלעזר בן אהרון
הכהן כותב ספר תורה זה יג שנים למובא בני ישראל לארץ כנען").**</span>

<span dir="rtl">הספר נכתב על גבי עור מעובד של בהמה ובאמצעות תערובת דיו
האופיינית לתקופה. חוקרים אשר בדקו בבדיקת פחמן את הספר, העריכו את גילו
כבן 1600 וחלקם שיערו כי הוא בן 2500 שנה. ע"פ האמונה השומרונית הספר עתיק
יותר, ומיוחס לאחד משניים עשר הספרים שקיבל כל שבט בכניסה לארץ ישראל לאחר
מות משה</span>.

<span dir="rtl">\[ואני לא ערב לחישובי השנים שלהם...\]</span>

<span dir="rtl">......</span>

<span dir="rtl">.....</span>

<span dir="rtl">בין הנוסח היהודי לבין הנוסח השומרוני של התורה יש כ- 6000
הבדלים, ביניהם שינויים לשוניים \[הרוב המכריע\] ורעיוניים. ההבדל המהותי
המהווה את גרעין הסכסוך הרעיוני בין האמונות הוא למעשה המקום הקדוש, כאשר
ע"פ האמונה השומרונית הוא הר-גריזים וע"פ האמונה היהודית הוא ירושלים. ע"פ
נוסח התורה השומרוני בית אל יהיה</span> **<span dir="rtl">במקום אשר בחר
אלוהים לשכן את שמו שם</span>** <span dir="rtl">והכוונה היא להר גריזים,
לעומת הנוסח היהודי שמציע</span> **<span dir="rtl">במקום אשר
יבחר</span>** <span dir="rtl">והכוונה לירושלים, שתיבחר לקדושה בימי דוד
המלך</span>.

<span dir="rtl">הבדל משמעותי לא פחות מופיע בעשרת הדברות אשר מצווה אלוהים
את בני ישראל. בנוסח השומרוני הדיבר העשירי הוא להקים מזבח בהר גריזים,
דיבר אשר לא קיים כלל בנוסח היהודי. בשני הנוסחים של עשרת הדברות הפתיח
זהה: "**אנכי יהוה אלהיך אשר הוצאתיך מארץ מצרים מבית עבדים".** פתיח
זה נחשב ע"פ היהודים כדיבר הראשון וע"פ השומרונים כפתיח לדברי אלוהים
בלבד</span>.

<span dir="rtl">הדיבר העשירי ע"פ האמונה השומרונית הוא "**והיה בְּעָבְרְכֶם
אֶת-הַיַּרְדֵּן, תָּקִימוּ אֶת-הָאֲבָנִים הָאֵלֶּה אֲשֶׁר אָנֹכִי מְצַוֶּה אֶתְכֶם הַיּוֹם, בְּהַר גריזים; וְשַׂדְתָּ
אוֹתָם, בַּשִּׂיד. וּבָנִיתָ שָּׁם מִזְבֵּחַ, לַה' אֱלֹהֶיךָ: מִזְבַּח אֲבָנִים, לֹא-תָנִיף עֲלֵיהֶם בַּרְזֶל.
אֲבָנִים שְׁלֵמוֹת תִּבְנֶה, אֶת מִזְבַּח ה' אֱלֹהֶיךָ**</span>**;"**

<span dir="rtl">....</span>

<span dir="rtl">רוב כתבי היד העתיקים של הקהילה השומרונית מפוזרים
במוזיאונים, בספריות ובארכיונים בעולם, בעיקר בארה"ב, באירופה, באוסטרליה
ובישראל. הקהילה מעריכה כי כ-4,000 כתבי יד שלה מפוזרים בעולם, בין היתר
בספריות במנצ'סטר, אוקספורד, מישיגן, פאריס וסנט פטרבורג וזאת בעיקר היות
ובמרוצת השנים, ובעיקר במאות ה-18 וה-19, עשו דרכם ספרי תורה, תפילה, מדרש
והלכה של הקהילה, לאספנים ולחוקרי דתות שונים, שכן השומרונים היו במצב
כלכלי רע מאד, ונאלצו למכור את כתבי היד שלהם בזול לכל מי שהיה מוכן
לשלם</span>.

<span dir="rtl">אגב, את ספר התורה העתיק שהם מדברים עליו, הם מוציאים רק
פעם בשנה לתפילות, ולא מראים אותו לזרים. מי שכן הצליח לראותו, טוען שהוא
מורכב מחלקי קלף עתיקים וחדשים המודבקים. מעריכים שכתב היד העתיק ביותר של
ספר התורה השומרוני הוא מהמאה ה-12, אך מבחינתנו מעניין יותר הנוסח, זמנו,
וההבדלים בינו ובין התורה שבידינו.</span>

<span dir="rtl">"<u>תאריך התגבשותו של החומש השומרוני לאור המגילות
המקראיות מקומראן", אסתר אשל וחנן אשל"</u></span>

<span dir="rtl"><u>מתוך "ספר השומרונים" בעריכת אפרים שטרן וחנן אשל, יד
בן צבי, רשות העתיקות, המנהל האזרחי ליהודה ושומרון קצין מטה לארכיאולוגיה,
2002.</u></span>

<span dir="rtl">רוב השינויים הפרשניים, הלא-כיתתיים, בנוסח השומרוני הם
הרמוניזציות. הרמוניזציה היא תופעה טקסטואלית הכוללת שינויים, תוספות או
השמטות וכן שינוי בסדר הכתובים, שנעשו בטקסט המקראי **מתוך מגמה לפתור
סתירות, אי התאמות או חספוסים בטקסט.**</span>

<span dir="rtl">....</span>

<span dir="rtl">השינויים הכיתתיים בנוסח השומרוני המשקפים את אמונתם של
השומרונים הם: הזכרת הר גריזים בדברים כ"ז ד' בציווי להקים את שתים עשרה
האבנים ואת המזבח – על הר גריזים לפי הנוסח השומרוני (בנוסח המסורה – על הר
עיבל); הוספת דיבר בעשרת הדיברות בשמות ובדברים – המצווה לבנות מזבח בהר
גריזים; והשנוי מ"אשר יבחר" ל"אשר בחר", המופיע 21 פעמים בספר
דברים.</span>

<span dir="rtl">דוגמאות לשינויים פרשניים:</span>

<span dir="rtl">בנוסח המסורה: "ויכל אלהים ביום השביעי"</span>

<span dir="rtl">בנוסח השומרוני: "ויכל אלהים ביום הששי"</span>

<span dir="rtl">בנוסח המסורה: "שבעת ימים תאכל מצֹת"</span>

<span dir="rtl">בנוסח השומרוני, ותרגום השבעים: "ששת ימים תאכל
מצות".</span>

<span dir="rtl">.......</span>

<span dir="rtl">בקומראן נתגלתה קבוצת מגילות מקראיות שיש בהן נוסח הדומה
לנוסח השומרוני. ראשונה זוהתה מגילת שמות, הכתובה בכתב עברי, ומכילה טקסט
הקרוב לנוסח התורה השומרוני, ... מגילת ספר במדבר דומה למצע העברי של הנוסח
השומרוני אך יש בה תוספות המצויות בתרגום השבעים. מגילת ספר דברים הקרובה
לנוסח השומרוני.  
\[ובהמשך, גם מזוזה, וקטעים ממגילות נוספות\]</span>

<span dir="rtl">....</span>

<span dir="rtl">כל הגירסאות, המשותפות לנסוח המתועד במגילות מקומראן
ולנוסח השומרני, הם הבדלים לא כיתתיים. ... ולפיכך מקובל שמגילות אלו לא
היו שייכות לשומרונים, אלא שהשומרונים אימצו לעצמם נוסח מקראי הדומה לנוסח
שבמגילות אלו, כאשר קבעו את הנוסח שלהם.</span>

<span dir="rtl">\[המאמר ממשיך בחקר הכתב השומרוני ומסקנתו\]</span>

<span dir="rtl">הכתב השומרוני, המתועד בכתובות השומרוניות שנחקקו החל מן
המאה השלישית לספירה \[בממצאים ארכיאולוגיים\] וכן בכתבי היד של החומר
השומרוני, הוא התפתחות מכתב עברי שרווח בין יהודים **במאה הראשונה לספירה**
\[למרות שהכתב האשורי היה כבר מקובל\] ניתן להבחין בשורשיו של הכתב
השומרוני בשתי מגילות שנמצאו בקומראן.</span>

<span dir="rtl">גם באשר לעריכה הרמוניסטית (מתקנת לצורך הבנה), יש נוסחים
מרחיבים יותר, ולכן המסקנה שהשומרונים אימצו בשלב מסוים את חמש המגילות של
החומש, והן היוו את הבסיס לנוסח שלהם. כנראה לפני התקופה החשמונאית, במאה
השניה לפנה"ס. **התוספות הכיתתיות נתווספו לפני חורבן מקדשם בשנת 111
לפנה"ס על ידי יוחנן הורקנוס.**</span>

<span dir="rtl">ומסקנת המאמר מתאימה בערך להשערה של המעבר של כוהן
מירושלים לשומרון, עם ספר התורה, בין תקופת עזרא לתקופת אלכסנדר
מוקדון.</span>

<span dir="rtl">בנוסף, צריך להעיר, שלאחר הדיכוי של החשמונאים, עם כיבוש
הארץ על ידי פומפיוס הרומאי, השומרונים משתחררים ונהנים משלטון הוגן
יותר....</span>

<span dir="rtl"><u>במאמר "ספר אבישוע, ספר התורה השומרוני העתיק שבשכם"
מאת יעקב גיל, "בית מקרא", תשל"א,</u></span>

<span dir="rtl">טוען המחבר, שיש היגיון רב בתיאור של יוסף בן מתתיהו,
מבחינת המועד, מפני שמתקופת יאשיהו, שלפני גלות בבל, ועד תקופת עזרא ונחמיה
כ 90 שנה אחרי הכרזת כורש, קרוב ל 200 שנה, השומרונים מבקשים להצטרף
ליהודים בירושלים ונדחים. כלומר, אינם רואים בהר גריזים את המרכז
המקודש.</span>

<span dir="rtl">לכן, סביר שרק מתקופה זו הם נפרדים ממש מיהודה, מקימים
מקדש בהר גריזים, ובמוקדם או מאוחר מקבלים את אחת הגירסאות של התורה,
שעקרונית קיבלו אותה כמחייבת גם קודם, אבל עכשיו עם תיקונים שלהם, המחליפים
את ירושלים בהר גריזים.</span>

<span dir="rtl">ברור גם שהשומרונים אינם יכולים לקבל את הנביאים והכתובים,
כי בהם מודגשת המרכזיות של ירושלים.</span>

<span dir="rtl">להלן דף מתוך ספר אבישוע, ש"תורגם" לאותיות עבריות
מרובעות, עם האקרוסטיכון, המלאכותי מאוד.</span>

<img src="ד.גלגולו של מקרא - התורה השומרונית/media/image1.jpeg"
style="width:6.57361in;height:11.0625in" alt="undefined" />

<span dir="rtl">וכך נראה דף מספר תורה שומרוני.</span>

<img src="ד.גלגולו של מקרא - התורה השומרונית/media/image2.png"
style="width:7.32708in;height:5.20694in" />

<span dir="rtl">ואם נסכם בקיצור את הידוע לנו על גילגולה של התורה לנוסח
השומרוני:  
זה אחד מגילגולי התורה בימי בית שני, שבו המעתיקים תיקנו אלפי תיקונים, כדי
שהנוסח יהיה מובן יותר, עם פחות סתירות בתוך הקטעים, ועם התאמה גדולה יותר
בין חמשת חומשי התורה.</span>

<span dir="rtl">את הנוסח הזה קיבלו, או לקחו השומרונים, והוסיפו בו את
השינוי האידאולוגי היחיד שלהם. הר גריזים במקום ירושלים, ולכן גם שינו את
הנוסח "במקום אשר אלוהים יבחר" הכתוב בתורה, כדי להציגה כקודמת לבחירת
ירושלים, לנוסח "במקום אשר בחר".</span>

<span dir="rtl"></span>
