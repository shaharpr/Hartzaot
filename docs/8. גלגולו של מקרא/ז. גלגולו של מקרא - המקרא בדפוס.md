<span dir="rtl"><u>גלגולו של מקרא – המקרא בדפוס</u></span>

<span dir="rtl">המצאת הדפוס קשורה בשמו של הגרמני יוהאן גוטנברג שנפטר ב
1468.</span>

<span dir="rtl">למעשה, חצי מהרעיון הומצא על ידי בי שנג, בסין בשנת
1030.</span>

<span dir="rtl">השיטה שלו הייתה לייצר לוח עם תבליטי האותיות, ועל ידי
מריחת הצבע, להדפיס דפים רבים זהים.. באירופה היו משתמשים בלוחות עץ
וחורטים עליהם את הכתוב בתבליט.</span>

<span dir="rtl">הסינים המציאו המצאות רבות מאוד לפני האירופאים, אך משום
מה לא הלכו עד הסוף...</span>

<span dir="rtl">גוטנברג החליף את הלוח עם תבליט הכתב, בתבנית הממולאת
באותיות יצוקות. הוא גם מצא את המתכת המתאימה ואת המכבש המתאים.</span>

<span dir="rtl">בשיטתו היה מסדרים מחדש באותה תבנית, את התוכן הדרוש בעזרת
מאגר האותיות, ומדפיסים מספר גדול של דפים זהים ככל הנדרש. נוצר, אגב,
מקצוע חדש של "סדר דפוס".</span>

<span dir="rtl">ב 1455 הדפיס גוטנברג בבית הדפוס שלו את "הביבליה", התנ"ך
הנוצרי הכולל את הברית הישנה ואת הברית החדשה, בתרגום הוולגטה (תרגום
ללטינית, על ידי הירונימוס בערך בשנת 400 לספירה). זהו "תנ"ך
גוטנברג".</span>

<span dir="rtl">קשה להגזים בחשיבותה של המצאת הדפוס בהיסטוריה האנושית.
ייתכן שהאיש הזה, שמבחינה כלכלית התמוטט ובית הדפוס שלו הוחרם על ידי
הנושים, היה אחד המובילים של התפתחות המדע והטכנולוגיה בעת החדשה.</span>

<span dir="rtl">נחזור לענייננו, התנ"ך בשפה העברית, שכל מה שאפשר, מבחינת
קריאתו, בעיקר הגייתו בקול, ובוודאי תוכנו, נקבע על ידי חכמי המסורה לפני
שנת 1000, גם הוא יזכה לדפוס.</span>

<span dir="rtl">אחד מיתרונותיו של הדפוס הוא שימור הצורה.</span>

<span dir="rtl">אלפי העתקים באותה מהדורת דפוס יהיו זהים. וגם במהדורות
אחרות קל לתקן ולדאוג שהנוסח והצורה יישמרו.</span>

<span dir="rtl">אבל בין שנת 1000 לשנת 1488, שבה הודפס התנ"ך השלם והמנוקד
הראשון, בצפון איטליה עברו כחמש מאות שנה. חמש מאות שנה של העתקות בכתב
יד.</span>

<span dir="rtl">העתקת כתבי היד עם ניקוד וטעמים, כמובן הייתה קשה יותר,
וטעויות רבות נפלו.</span>

<span dir="rtl">אבל היו "עדי נוסח" קדומים.</span>

<span dir="rtl">מה שלא התפתח עד הסוף הייתה החלוקה הפנימית של
התנ"ך.</span>

<span dir="rtl">בנוסח המסורה קיימת חלוקה לספרים, כמעט כמו היום אך לא
בדיוק.</span>

<span dir="rtl">בתוך ה"ספר" קיימת חלוקה לפרשיות (לא לבלבל עם פרשות
השבוע).</span>

<span dir="rtl">הטעמים שהכניסה המסורה, קבעו את הפסוקים, כי היה "טעם"
לסוף פסוק.</span>

<span dir="rtl">הפרשיה (או הפרשה) היא קבוצה של פסוקים.</span>

<span dir="rtl">יש שני סוגי פרשיות, פרשה פתוחה, שאחריה רווח לפחות עד סוף
השורה, ופרשה סתומה, שאחריה רווח של מספר אותיות,</span>
<span dir="rtl">בדרך כלל 9.</span>

<span dir="rtl">פרשה סתומה אחרי סתומה מתחילה באותה שורה.</span>

<span dir="rtl">פרשה פתוחה מתחילה בשורה חדשה.</span>

<span dir="rtl">ההבדל הענייני ביניהם לא תמיד ברור, קיים ההבדל הצורני,
שמקפידים עליו.</span>

<span dir="rtl">חלוקה זו קדמה למסורה, ולכן קדמה לחלוקה לפסוקים.</span>

> <span dir="rtl">החלוקה שאנחנו מוצאים במקרא בכתבי יד קדומים, היא חלוקה
> לפרשיות.</span>
>
> <img src="../../img/images-235/media/image1.jpeg"
> style="width:7.32361in;height:4.11944in"
> alt="מגילות ים המלח מקומראן במוזיאון ישראל, ירושלים" />
>
> <img src="../../img/images-235/media/image2.png" /><img src="../../img/images-235/media/image2.png" /><span dir="rtl">אם
> נסתכל על מגילת ישעיהו מהגניזה בקומראן, לא נמצא חלוקה לפסוקים, ודאי לא
> לפרקים, ולמעשה שום חלוקה אחרת מלבד חלוקה ל"פרשיות" הנראית חזותית על
> ידי הרווחים הגדולים..</span>
>
> <span dir="rtl"><u>תלמוד בבלי מסכת שבת דף קג/ב</u></span>
>
> <span dir="rtl">פרשה פתוחה לא יעשנה סתומה, סתומה לא יעשנה פתוחה, כְּתבה
> כשירה, או שכתב את השירה כיוצא בה, או שכתב שלא בדיו, או שכתב את האזכרות
> בזהב, הרי אלו יגנזו.</span>

<span dir="rtl">כלומר, התלמוד הבבלי יודע על החלוקה לפרשות פתוחות או
סתומות, ועל צורת כתיבה של שירה.</span>

> <span dir="rtl">כאמור, במפעל של חכמי המסורה, נוסף התחביר, המאפשר להבין
> סוף פסוק, וגם חלוקה בתוכו. בתורה, התווסף גם ציון פרשות השבוע, וכן ציון
> הסדרים.</span>

<span dir="rtl">הסדרים זו חלוקת הקריאה בתורה בארץ ישראל, שנסתיימה כל
שלוש וחצי שנים. חלוקה שהייתה בשימוש עד המאה ה-12. האות "ס" בצד ימין
מסמנת תחילת "סדר" חדש.</span>

> <span dir="rtl">החלוקה לפרשות השבוע, היא לפי סדר קריאת התורה בבבל.
> סימון לתחילת פרשה מופיע גם הוא מימין לכתוב. כל פרשה מחולקת לשבעה חלקים
> הנקראים עליות, באורך משתנה.</span>
>
> <span dir="rtl">כתיבה מתאימה של שירה קיימת גם בכתבים העתיקים.</span>
>
> <span dir="rtl">הנה דוגמה לציון תחילת פרשת "וזאת הברכה" בכתר ארם
> צובא.</span>
>
> <img src="../../img/images-235/media/image3.png"
> style="width:8.94357in;height:10.66875in" /> <span dir="rtl"></span>
>
> <span dir="rtl">חלוקה לסדרים קיימת גם בכתר ארם צובא, אך הנה דף מכתב יד
> לנינגרד ( שנת 1010).</span>
>
> <span dir="rtl">נראית אות "ס" בולטת, למטה משמאל.</span>
>
> <img src="../../img/images-235/media/image4.jpeg"
> style="width:7.32361in;height:9.27778in"
> alt="תנ&quot;ך - כתב יד לנינגרד - פקסימיליה מפוארת מוגבלת - ווינרס מכירות פומביות" />
>
> <span dir="rtl">כאמור, החלוקה לסדרים **בתורה**, ידועה כשיטת קריאת
> התורה בארץ ישראל, ששם היו קוראים "סדר" אחד כל שבוע, ומסיימים את קריאת
> התורה בשלוש וחצי שנים בערך.</span>
>
> <span dir="rtl">השיטה שנתקבלה היא השיטה הבבלית של פרשות השבוע, שהיא
> סיום הקריאה בתורה בשנה אחת.</span>
>
> <span dir="rtl">אך לשם מה החלוקה לסדרים בכל התנ"ך? לא ברור כל
> כך.</span>
>
> <span dir="rtl">יש הקושרים זאת בהפטרות, ויש מי שחישב שהחלוקה מתאימה
> לקריאה יומית (לא שבועית) של סדר, שמאפשרת קריאה של כל התנ"ך בשנה אחת.
> כלומר, אין דעה אחידה בנושא, מפני שהשיטה הבבלית של פרשת שבוע והפטרה
> השתלטה על כל עדות ישראל.</span>
>
> <span dir="rtl">במסורה הושקעה עבודה עצומה, שהיום נגדיר אותה
> כקונקורדנציה.</span>
>
> <span dir="rtl">הנה לדוגמה בדף מהכתר, מימין למעלה, ב"מסורה גדולה"
> (הערות ארוכות למעלה ולמטה, בניגוד ל"מסורה קטנה" שהיא סימנים מימין)
> כתוב:</span>
>
> <span dir="rtl">וזרח ג' וזרח משעיר וזרח בחושך אורך וזרח השמש ובא
> השמש</span>
>
> <span dir="rtl">ומצד ימין לשורה "בא וזרח משעיר למו הופיע" נמצאת האות
> ג', שהיא הפנייה למסורה הגדולה.</span>
>
> <span dir="rtl">זו עבודה יפה, אבל היא טובה לאותם עילויים שיודעים את
> התנ"ך כולו בע"פ, וחכמי המסורה כנראה היו כאלה. אדם כמונו, מבין שהמילה
> "וזרח" (אגב ללא התייחסות דקדוקית לשורש למשל, אלא רק לצירוף ארבעת
> האותיות) מופיעה שלוש פעמים בתנ"ך, אך היכן נמצא "וזרח בחושך אורך"? גם
> המתעניין לא ילמד הרבה בלי למצוא את המקום שבו נמצא פסוק זה, וכמובן, לא
> יוכל להבין את הקשרו הענייני.</span>
>
> <span dir="rtl">מכאן, שהמסורה לא התגברה, ואולי לא ניסתה להתגבר, **על
> שאלת איתור מקום מסויים בתנ"ך. **</span>
>
> <span dir="rtl">אחד הדברים המוזרים, בהקשר זה, שבעייה כזו לא קיימת
> בכתבי התנאים והאמוראים, מאות שנים לפני המסורה. המשנה מחולקת לסדרים,
> מסכתות, פרקים ומשניות.</span>
>
> <span dir="rtl">התלמוד מחולק לדפים (כלומר, חלוקת דפים שנשמרת בהעתקות
> שלו). ורק התנ"ך נשאר ללא אפשרות של הפניות.</span>
>
> <span dir="rtl">לא מצאתי ראיה שהחלוקה של המשנה הייתה כבר מיום עריכתה
> (המאה השלישית), אבל הנה "כתב יד קאופמן" מהמאה ה-11 (כמו כתב יד לנינגרד
> של התנ"ך) ושם המשנה מחולקת כמו בימינו, עם התמצאות קלה, בעוד שההתמצאות
> בתנ"ך בלתי אפשרית, למעשה:</span>
>
> <img src="../../img/images-235/media/image5.jpeg"
> style="width:7.29167in;height:8.64583in" />
>
> <span dir="rtl">מדוע התנ"ך לא חולק לפרקים ופסוקים כמו המשנה? כנראה
> בגלל התנגדות של "שומרי מסורת".</span>
>
> <span dir="rtl">ומי שעשה את העבודה הזאת, שכולנו נהנים ממנה, היא דווקא
> הנוצרים.</span>
>
> <span dir="rtl">הם אלה, שחילקו את התנ"ך (כולל הברית החדשה, כמובן)
> לפרקים ופסוקים מסומנים.</span>
>
> <span dir="rtl">בחלוקה כזו אין שום המצאה. הנה המשנה חולקה כך. אבל צריך
> החלטה.</span>
>
> <span dir="rtl">החלוקה לפרקים מיוחסת לבישוף אנגלי סטיבן לנקטון שנפטר ב
> 1228. אך אין ביטחון בכך. יש אומרים שעשה זאת הקרדינאל הספרדי הוגו די
> ס"ט קארי.</span>
>
> <span dir="rtl">כך או כך, החלוקה היא בתנ"ך המתורגם ללטינית, בתרגום
> הקרוי "וולגטה", שהוא התרגום המאומץ על ידי הכנסיה הקתולית.</span>
>
> <span dir="rtl">ולמה היהודים קיבלו, סוף סוף את החלוקה הזאת?</span>
>
> <span dir="rtl">אחת הסיבות מובנת מהערה של שלמה בן ישמעאל, שבשנת 1330
> בערך, כתב לראשונה כתב יד של התנ"ך עם חלוקה לפרקים ופסוקים, שכמובן לא
> ביטלה את החלוקות הקודמות, אלא נוספה עליהם:</span>
>
> "<span dir="rtl">אלה הם פרקי הגויים הנקראים קאפיטולש של כ"ד ספרים
> ושמות כל ספר וספר בלשוננו והעתקתים מן שלהם, שיוכל אדם להשיב להם תשובה
> מהירה על שאלותיהם, שהם שואלים לנו בכל יום, על עניין אמונתנו ותורתנו
> הקדושה, ומביאים ראיות מפסוקי התורה הן מנביאים או מספרים אחרים, ואומרים
> לנו ראה וקרא בספר פלוני, בפסוק פלוני בקאפיטל פלוני מהם. ואין אנו
> יודעים מה הוא הקאפיטולש ולהשיב להם מהרה תשובה, לכן העתקתים</span>".
>
> <span dir="rtl">באותה תקופה, של ימי הביניים המאוחרים, מתרבים ויכוחי
> הדת שנכפו על היהודים.  
> הזכרנו פעם את "משפט פריז" שבו עמד בעל כורחו רבי יחיאל מפריז בשנת 1240,
> ואחריו נגזרה גזרת שריפת התלמוד.</span>
>
> <span dir="rtl">הזכרנו גם את "ויכוח ברצלונה", שבו עמד בעל כורחו
> הרמב"ן, בשנת 1263, שהצליח ביותר בזכות אהדת המלך, ובכל זאת נאלץ להימלט
> על נפשו לארץ ישראל.</span>
>
> <span dir="rtl">מאותה סיבה, אולי, ויכוחי הדת, הוציאו הנוצרים
> קונקורדנציה כבר במאה ה-13, בעוד שהקונקורדנציה העברית הראשונה הוצאה על
> ידי רבי יצחק נתן מפרובאנס, בוונציה, בשנת 1523. כמובן שלצורך
> הקונקורדנציה היה הכרח בפרקים ופסוקים. עיקרה של קונקורדנציה הוא מראה
> המקום שבו נזכרת המילה, המאפשר להגיע אליה ולקרוא את הקשרה.</span>
>
> <span dir="rtl">אפילו חלוקת הספרים התנ"ך אומצה מזו של הנוצרים (היו
> שינויים לא רבים, והם: חלוקת עזרא, לעזרא ונחמיה, שמואל, מלכים ודברי
> הימים, לשני ספרים כל אחד).</span>
>
> <u><span dir="rtl">וכך כותב ד"ר אילן אבוקסיס באתר הסכתים "דברי
> הימים</span>”<span dir="rtl">:  
> </span></u><span dir="rtl">לאחר המצאת הדפוס אומצה החלוקה הנוצרית,
> בתהליך מהיר למדי, על ידי המדפיסים היהודים, וזהו המצב עד היום. החלוקה
> היהודית המקורית נותרה רק לצרכי פולחן, בעת קריאת התורה בבית הכנסת....
> החלוקה הנוצרית השתרשה כה עמוק, עד שגם יהודים אדוקים רבים מציינים 'פרק
> זה פסוק זה', מתוך אמונה שזוהי חלוקת התורה למשה בסיני</span>.
>
> <span dir="rtl">ואכן, התנ"ך הראשון עם סימון פרקים ופסוקים באותיות
> עבריות, היה תנ"ך עם תרגום לטיני, שהודפס באנטוורפן, הולנד בשנת 1571,
> ומאז גם עורכי תנ"ך שטענו שהם מדפיסים את נוסח המסורה, בנוסף, חילקו את
> הטקסט לפרקים "הנוצריים".</span>
>
> <span dir="rtl">החלוקה הנוצרית לפרקים, אינה תואמת את המסורת
> היהודית.</span>
>
> <span dir="rtl">במקומות מסוימים, החלוקה משרתת את ההשקפה הנוצרית, על
> ידי ניתוק של פסוקים זה מזה. הנה דוגמא:</span>
>
> <span dir="rtl"><u>ספר הושע פרק יד</u></span>
>
> <span dir="rtl">(א) תֶּאְשַׁם שֹׁמְרוֹן כִּי מָרְתָה בֵּאלֹהֶיהָ בַּחֶרֶב יִפֹּלוּ עֹלְלֵיהֶם יְרֻטָּשׁוּ
> וְהָרִיּוֹתָיו יְבֻקָּעוּ:</span>
>
> <span dir="rtl">(ב) שׁוּבָה יִשְׂרָאֵל עַד יְהֹוָה אֱלֹהֶיךָ כִּי כָשַׁלְתָּ בַּעֲוֹנֶךָ:</span>
>
> <span dir="rtl">(ג) קְחוּ עִמָּכֶם דְּבָרִים וְשׁוּבוּ אֶל יְהֹוָה אִמְרוּ אֵלָיו כָּל תִּשָּׂא עָוֹן
> וְקַח טוֹב וּנְשַׁלְּמָה פָרִים שְׂפָתֵינוּ:</span>
>
> <span dir="rtl">הפסוק הראשון שייך לנבואת הזעם שנמצאת בפרק
> הקודם.</span>
>
> <span dir="rtl">מפסוק ב', זו נבואת נחמה.</span>
>
> <span dir="rtl">לנוצרי היה נוח לצרף את פסוק א' לפרק י"ד, כדי לפרש,
> שישראל הישנה היא שומרון, ואין לה תקנה, ואילו "שובה ישראל" מתייחס
> ל"ישראל החדשה" שהיא הכנסייה הנוצרית.</span>
>
> <span dir="rtl">ישנן גם חלוקות שנובעות מחוסר הבנה או טעויות.</span>
>
> <span dir="rtl">מעניין שחכמי ישראל, למרות שלא שבעו נחת מהשינוי,
> התנגדותם הייתה קטנה. אנחנו מוצאים הערות התנגדות דווקא בדורות האחרונים
> כמו מה שכתב רב יעקב קמנצקי (נפטר ב 1986 ניו יורק).</span>
>
> <span dir="rtl">ואי איישר כוחי אבטלינהו, אבל מה אעשה כי הקדמונים ציינו
> כל המראי מקומות בתנ"ך לפי הקאפיטלאך, וקשה לתקן את כולם</span>.
>
> <span dir="rtl">למעשה, היו רבנים שהביעו כאב על החלוקה הזאת, אבל לא
> נמצאו מתנגדים בפועל. הרוב מתלוננים על קודמיהם שקיבלו את החלוקה ללא
> התנגדות....</span>
>
> <span dir="rtl">למשל, יעקב בכרך (נפטר 1896, פולין):</span>
>
> "<span dir="rtl">וכן בחלוקת הקפיטלין תחתיהם מסרה לנו המסורה חלוקה אחרת
> ונקראה בשם סדרים... ובאמת יש להתפלא עלינו כי גם ספר הספרים גם חלוקתם
> המסורים לנו מחכמי התלמוד, גם הסדרים (שהם במקום הקפיטלין) המסורים לנו
> מחכמי המסורה, את כולם עזבנו וניקח לנו את אשר לא לנו הם תחתיהם, ואין
> מעורר להשיב נדחים</span>".
>
> <span dir="rtl">השליטה של החלוקה לפרקים ופסוקים ממוספרים היא
> מוחלטת.</span>
>
> <span dir="rtl">ומתאונן רב מאיר איש שלום (נפטר 1908 הונגריה):</span>
>
> "<span dir="rtl">כי אפילו גדולי בעלי תריסין הבקיאים בהלכות שבת ונזיקין
> וטומאות וטהרות, לכל מחלקותיהם, כאבות ותולדות תולדותיהן, ואשר לא נעלם
> מעינם סכומי הסרכות על כל תרתי לריעותא, **יחשבו שהפרקים האלה הן מסיני,
> ואולי יחשבו גם כן לכופר בעיקר מי שיפרש הכתובים בסתירת אלה
> ההפסקות**</span>".
>
> <span dir="rtl">והרב דוד צבי קצבורג (נפטר 1936 הונגריה) מצטט:</span>
>
> <span dir="rtl">הגאון מרדאמישלא כתב: "הנני להשיב מפני הכבוד אודות
> הקאפיטליך. אנוכי באמת אינני בקיא בעניינים האלה... אך בעיקר גם מדעתי
> נוטה לדברי הגה"צ מסאטמר זלה"ה. כי על כל פנים כבר נתפשטו הקאפיטלען...
> עוד קודם הזמן של מרן הבית יוסף והרמ"א זלה"ה אשר מפיהם אנו חיים. **ולא
> ערערו על זה...** על כן לדעתי יוכל להדפיס גם התשובה מהגאון דסאטמר**.
> והגם שכתב שם שהם הלכה למשה מסיני**, יוכל היות שאינו כן, על כל פנים כבר
> נתפשט המנהג</span>".
>
> <span dir="rtl">כלומר, יש כבר "גאונים" המאמינים שחלוקת הפרקים היא הלכה
> למשה מסיני, והכל בסדר.</span>
>
> <span dir="rtl">וספרי התנ"ך בהוצאת "קורן" או הוצאות אחרות הנלמדים
> לבגרות, כשרים למהדרין.</span>
>
> <span dir="rtl">עד כאן גלגולו האחרון של התנ"ך.</span>
>
> <span dir="rtl">גם היום אין נוסח אחיד לחלוטין, מוסכם על הכל. אבל
> ההבדלים זעירים, טכניים בלבד, ללא מעורבות של פרשנות. הבדלים שנובעים
> מהעתקות מעט שונות של נוסח המסורה, עד המצאת הדפוס.</span>
>
> <span dir="rtl"><u>ונסכם בקצרה את הסדרה הקצרה של "גלגולו של
> המקרא".</u></span>
>
> <span dir="rtl">התחלנו בספר אחד בתנ"ך, שמשכתב ספר אחר מהתנ"ך.</span>
>
> <span dir="rtl">דברי הימים, שנכתב באמצע ימי הבית השני, משכתב את ספרי
> שמואל ומלכים שנכתבו בסוף ימי הבית הראשון, או בראשית הבית השני
> ממש.</span>
>
> <span dir="rtl">המטרה העיקרית שלו היא שינוי דמותו של דוד המלך
> לטובה.</span>
>
> <span dir="rtl">למרות שהוא סותר ספרים אחרים בתנ"ך, דברי הימים נכנס
> לתנ"ך.</span>
>
> <span dir="rtl">פעם הרבנים היו ליברלים.</span>
>
> <span dir="rtl">לעומתו, "ספר היובלים" המשכתב את ספר בראשית וחלק משמות,
> לא נכנס לתנ"ך, ולכן גם לא נשמר בעברית.</span>
>
> <span dir="rtl">השקפת עולמם של כותבי הספר, כוללת לוח שנה אחר, תיארוך
> היסטורי אחר, הכנסת שמות לכל הנשים שלא נזכרו בכלל בספר בראשית. החגים
> מקבלים נימוקים שונים מאלו של התורה, והאידאולוגיה שלו היא לאומנית
> מאד.</span>
>
> <span dir="rtl">בימי הבית השני צמחו גירסאות שונות לספרות התנ"ך, ובתוכן
> ספרים שונים שהיום אינם בתנ"ך שלנו..</span>
>
> <span dir="rtl">את אחת הגירסאות ניתן ללמוד מתרגום השבעים, שהיה התרגום
> הראשון של התנ"ך לשפה זרה. תרגום השבעים, ליוונית, נעשה במצרים לצרכי
> יהודי מצרים, אך נשמר על ידי הכנסייה הנוצרית. מתרגום זה ניתן ללמוד על
> נוסח קדום של התורה, ועל ספרים "חיצוניים", שנשמרו רק בשפות זרות.</span>
>
> <span dir="rtl">נוסח התורה השומרונית משמר נוסח אחר מלפני חורבן הבית,
> מתקדם יותר, הכולל תיקוני סתירות הקיימים בנוסחים אחרים, אך גם תוספת
> החשובה לשומרונים. המקום אשר בחר אלוהים הוא הר גריזים.</span>
>
> <span dir="rtl">תרגום נוסף של התורה לארמית נעשה על ידי אונקלוס הגר
> (ובהמשך תרגום כל התנ"ך על ידי אחר, כאילו בשם יונתן בן עוזיאל). בתרגום
> אונקלוס מצאנו כבר תפיסה מתקדמת יותר של האלוהות, שהיא מופשטת לחלוטין.
> אלוהים חסר גוף וחסר תכונות אנושיות.</span>
>
> <span dir="rtl">לאחר החורבן, נשמר, כנראה, על ידי התנאים נוסח אחד, שהם
> בחרו את הרכבו, וקידשו אותו. נוסח זה כמו כל הנוסחים באותה תקופה היה חסר
> ניקוד ופיסוק.</span>
>
> <span dir="rtl">עדי נסוח בודדים לבחירה הזאת, מהתקופה ההיא, הם קטעים
> מואדי מורבעאת (ימי בר כוכבא) וקטעים מהגניזה הקאהירית.</span>
>
> <span dir="rtl">לאתגר קביעת דרך הקריאה בקול (ניקוד ופיסוק) התגייסו
> חכמי המסורה, בראשית התקופה המוסלמית, במאות השביעית עד העשירית. הם
> הוסיפו לתנ"ך את הניקוד, את הטעמים, ואת הערות המסורה.</span>
>
> <span dir="rtl">עדי הנוסח המקורי של המסורה נמצאים בשלושה כתבי יד מלפני
> 1000 שנה שקיימים היום.</span>
>
> <span dir="rtl">כתר ארם צובא, כתב יד ששון, וכתב יד לנינגרד, וכמובן,
> העתקים מאוחרים שלהם.</span>
>
> <span dir="rtl">גם הנוסח הזה לא נשאר ללא שינוי, ולתקופת הדפוס, שמאפשר
> קביעת נוסח אחיד, כבר הגיעו נוסחים מעט מגוונים.</span>
>
> <span dir="rtl">שינוי דרמטי התחולל בחלוקת הטקסט, על ידי הוספת חלוקת
> הפרקים ומיספור הפסוקים, בהשפעה נוצרית מובהקת.</span>
>
> <span dir="rtl"></span>
>
> <span dir="rtl">לאחר המצאת הדפוס נשתרש התנ"ך המוכר לנו, עם נוסח המסורה
> בניקוד, טעמים, סימון פרשות פתוחות וסגורות, סדרים, פרשות השבוע, וגם
> הפרקים והפסוקים.</span>
>
> <span dir="rtl">על הערות המסורה מוותרים בדרך כלל.</span>
>
> <span dir="rtl">וכך הגענו עד הלום... גלגולו האחרון של המקרא...</span>
>
> <span dir="rtl">כמובן, אין הסכמה של מאה אחוז על הנוסח, אבל פרטי הפרטים
> של ההבדלים, אינם מפריעים להדיוטות כמונו.</span>
>
> <span dir="rtl">ונקווה שנסכים על הדברים החשובים.</span>
