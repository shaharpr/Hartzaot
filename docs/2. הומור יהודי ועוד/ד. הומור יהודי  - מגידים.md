**<span dir="rtl"><u>הומור יהודי 4 – מגידים.</u></span>**

**<span dir="rtl">המגיד (נקרא גם דרשן), הוא בעל תפקיד ספק חינוכי, ספק
בידורי בקהילה. עיסוקו היה בנשיאת נאום (דרשה) בפני הקהל, בבית הכנסת או
בבית המדרש, בעיקר בשבת, בנושא פרשת השבוע או בענייני היום (או קישור של
שניהם).</span>**

**<span dir="rtl">המגיד יכול היה להיות מטיף מוסר בנוסח רציני או מאיים,
או מספר אגדות, בדיחות וחידודים בנוסח הסטנדאפיסט היום.</span>**

**<span dir="rtl">העסקנים שמתאר עגנון ב"ספר המדינה", ושהוא מלגלג עליהם
ועל נאומיהם בשבתות הם, למעשה, המשך המסורת הזאת בצורתה החילונית ובהחלפת
הדת באידיאולוגיה ציונית או סוציאליסטית.</span>**

**<span dir="rtl">היו מגידים ברמות שונות. חלקם היו בעלי משרה בקהילה, כמו
שאר "כלי הקודש" (הרב, החזן, הגבאי), חלקם היו נודדים, וחיים מנדבות הקהל
אחרי הדרשה (ביציאת השבת?).</span>**

**<span dir="rtl">היו דרשנים מפורסמים ביותר, הנקראים בדרך כלל על שם
עירם:</span>**

**<span dir="rtl">המגיד מדובנא (רבי יעקב קרנץ 1741-1804, דובנו במערב
אוקראינה)</span>**

**<span dir="rtl">המגיד מקמפן (מלבי"ם, ר' מאיר ליבוש בן יחיאל מיכל
ווייזר, 1809 – 1879, נדד הרבה ובין השאר היה כ 14 שנה רב בקמפנו, מערב
פולין)</span>**

**<span dir="rtl">המגיד מקלם (רבי משה יצחק דרשן 1828 – 1900, קלם עיר
בליטא)</span>**

**<span dir="rtl">המגיד מסלונים (רבי יהודה ליב הלוי עדיל 1757-1828,
פולין, בלארוס).  
</span>**

**<span dir="rtl">ואפשר לכלול כאן את גדולי הצדיקים של החסידים, שכונו
מגיד, כמו המגיד ממזריץ למשל (ר' דב בר, יורשו של הבעש"ט). חלקם אולי היו
מגידים כמשרה בשלב כלשהו בחייהם, אבל כולם עסקו בדרשות לקהל
חסידיהם.</span>**

**<span dir="rtl">הערה: מושג "המגיד" במיסטיקה.</span>**

**<span dir="rtl">המגיד החסידי, מתקשר אולי, למשמעות אחרת של
מגיד.</span>**

**<span dir="rtl">מהמאה ה-12 בערך, מופיע המושג בצרפת, ספרד, ואחרי גירוש
ספרד בפזורה הספרדית, במשמעות מיסטית (או מאגית), כשליח אלוהי המגלה סודות
(קבליים בדרך כלל) לאישיות התורנית הבולטת.</span>**

**<span dir="rtl">שליח זה, כמין מלאך אלוהים, או צדיק שנפטר, אינו נראה
לעין, אלא רק נשמע לאוזן (ולכן הוא "מגיד"), ובפועל, בדרך כלל, מדבר מפיו
של אותה אישיות עצמה... (כמין "דיבוק").</span>**

**<span dir="rtl">מפורסם ביותר הוא המגיד של ר' יוסף קארו (המאה ה 16,
צפת) מחבר "שולחן ערוך", שאף כתב את דברי המגיד בספר "מגיד
מישרים".</span>**

**<span dir="rtl">וכך כותב ר' שלמה אלקבץ, שלטענתו נכח בהתגלות
המגיד:</span>**

<span dir="rtl">"זיכנו בוראנו ונשמע את קול המדבר בפי החסיד נר"ו קול גדול
בחיתוך אותיות, וכל השכנים היו שומעים ולא מבינים. והיה הנעימות רב והקול
הולך וחזק, ונפלנו על פנינו ולא היה רוח באיש לישא עיניו ופניו לראות מרוב
המורא"</span>

**<span dir="rtl">(נלקח מהויקיפדיה בערך "מגיד (מאגיה)".</span>**

**<span dir="rtl">המגיד שאנו עוסקים בו איננו כזה, אבל, החסידות, ספוגה
במיסטיקה, ולכן הצדיק החסידי, אולי הוא "מגיד" גם במשמעות הזאת.</span>**

**<span dir="rtl">בספר הבדיחה והחידוד, המגיד הוא דרשן.</span>**

**<span dir="rtl">בפולקלור הזה, המגידים בתקופה זו במזרח אירופה, מופיעים
גם כחכמים (בעיקר מול פורקי עול מצוות), גם כתמימים עד טפשים, וגם
כמתחכמים.</span>**

**<span dir="rtl">המגיד המתחכם:</span>**

<span dir="rtl">476</span>

<span dir="rtl">שבת פרשת ניצבים דרש המגיד והיקשה קושיה חמורה:</span>

<span dir="rtl">"אתם ניצבים היום כולכם... ראשיכם, שבטיכם
ומלכיכם"...</span>

<span dir="rtl">בשלמה ראשים ושבטים ניחא, שהיו רבים, אבל מלך שלא היה אלא
אחד, למה נאמר "מלכיכם" בלשון רבים?</span>

<span dir="rtl">קפץ אחד מן הציבור וקרא:</span>

<span dir="rtl">רבי מגיד, בתורה לא נאמר מלך כלל, לא בלשון רבים ולא בלשון
יחיד.</span>

<span dir="rtl">נענה המגיד ואמר:</span>

<span dir="rtl">אף זה תירוץ יפה, אלא שאני יש לי תירוץ אחר, יפה
הימנו.</span>

**<span dir="rtl">המקור הוא:</span>**

<span dir="rtl">אַתֶּם נִצָּבִים הַיּוֹם כֻּלְּכֶם לִפְנֵי יהוה אֱלֹהֵיכֶם רָאשֵׁיכֶם שִׁבְטֵיכֶם
זִקְנֵיכֶם וְשֹׁטְרֵיכֶם כֹּל אִישׁ יִשְׂרָאל (דברים כ"ט).</span>

**<span dir="rtl">כלומר, המגיד שיבש את הכתובים לצורך הדרשה שלו, וכשנתפס
על חם, זה לא הפריע לו.</span>**

**<span dir="rtl">ובאמת מצאנו מדרשים המתרחקים מאוד מהפירוש הפשוט, ולמעשה
מסלפים את הכתוב, כבר בתלמוד בבלי, במסכת ברכות למשל:</span>**

<span dir="rtl">הרואה <u>תמרים</u> בחלום <u>תמו עונותיו</u> שנאמר תם
עונך בת ציון .... הרואה אתרוג בחלום הדור הוא לפני קונו שנאמר פרי עץ הדר
כפות תמרים, הרואה <u>לולב</u> בחלום <u>אין לו אלא לב אחד</u> לאביו
שבשמים, הרואה <u>אווז</u> בחלום יצפה לחכמה שנאמר <u>חכמות בחוץ תרונה</u>
....</span>

**<span dir="rtl">ואפילו, כמעט כמו המגיד שלנו:</span>**

<span dir="rtl">הבא על נערה <u>מאורסה</u> יצפה לתורה שנאמר תורה צוה לנו
משה <u>מורשה</u> קהלת יעקב <u>אל תקרי מורשה אלא מאורשה</u>...</span>

**<span dir="rtl">והשיטה הנועזת "אל תקרי" (כלומר, סילוף הכתובים לצורך
הפרשנות) מופיעה פעמים רבות במדרש.</span>**

<span dir="rtl">**כך, שהמגיד ממשיך מסורת ארוכה של הדרשה בישראל.  
אין הסכמה בין החוקרים על תחילתו של המנהג לדרוש דרשות בקהל, אבל ברור
שהמנהג התפתח מאוד לאחר חורבן הבית, עם עליית מעמדו של בית הכנסת כמקום
כינוס, בעיקר בשבתות.  
מהי דרשה? – דרשה היא קטע פרוזה המתחיל מפסוק או פסוקים, ובעיקר מסתירה
לכאורה בפסוק או פסוקים או סיפור מקראי (כמו שעשה המגיד לעיל, אלא שהוא יצר
את הסתירה על ידי סילוף הפסוק). הדרשה יכולה להגיע מכאן לכל מקום:**
**למקום אחר במקרא שלכאורה לא שייך, להטפת מוסר, להתייחסות לענייני דיומא
ועוד ועוד. הדרשן משתמש בניתוח דקדוקי, בעיוות המילים או התחביר, בפסוקים
דומים במקורות, בדמיונו, בסיפורים קרובים, אסוציאציות. הכל מותר בדרשות.
**</span>

**<span dir="rtl">המעניין הוא שחלק גדול ביותר מכל היצירה היהודית (שאחרי
המקרא) הוא דרשות (מדרשים). חלקם נחשב לרציני, לגיטימי, ומייצר הלכות (ואז
הוא מוגבל לשיטות מוגדרות), חלקם נחשב אגדה בעלת ערך חינוכי בלבד, וקיימים
לא מעט תרגילים אקרובטיים (למשל "הפתיחתא" היא מדרש שצריך להתחיל מפסוק
בהפטרה או סתם בנביאים או כתובים, ולהגיע בסופו לפסוק מפרשת השבוע, או
להתחיל משאלה הלכתית ולהגיע לפסוק בפרשה. גם חלק מהמדרשים המופיעים בהגדה
של פסח נראים כאקרובטיקה אסתטית בלבד).</span>**

**<span dir="rtl">הדרשה, גם אם עסקה בפרשת השבוע, או בענייני היום, או
בשניהם, התפתחה כאמנות בפני עצמה. קיימת ספרות ענפה של מדרשים, שרובם או
כולם נאמרו בבתי הכנסת באלף הראשון (מדרשי ה"רבה", ילקוט שמעוני, מדרש
תנחומא, ועוד ועוד). וכמובן, נמשכות הדרשות עד היום.</span>**

**<span dir="rtl">דוגמא קצרה למדרש:</span>**

1)  <span dir="rtl">"ויהי בימי שפוט השופטים". אוי לדור ששפטו את שופטיהם
    ואוי לדור ששופטיו צריכין להשפט, שנא' (שופטים ב') וגם אל שופטיהם לא
    שמעו. ומי היו? רב אמר ברק ודבורה היו, ריב"ל אמר שמגר ואהוד היו ...  
    **(מדרש רות רבה פרשה א').**</span>

**<span dir="rtl">אפשר לראות כאן פרשנות לפסוק, אבל גם הטפת מוסר אולי
אקטואלית לזמנו, וכמעט ברור שגם הדרשן לא חושב שזו משמעות הפסוק, אלא
"משתעשע" איתו.</span>**

**<span dir="rtl">הדרשה קיבלה מעמד חשוב, וברוב העדות נער בר מצוה חייב עד
היום בדרשה על פרשת השבוע. דרשות של רבנים נשמעות בבתי הכנסת, והיום גם
מפורסמות באמצעי התקשורת השונים.</span>**

**<span dir="rtl">כאמור, המגיד היה, מלבד תואר לרבנים (בעיקר חסידיים)
שהצטיינו בדרשות, גם דרשן קבוע או נודד שהדרשות הן מקצועו.  
בגלל רמתם המגוונת של מגידים כאלה, היה מקום ללגלג עליהם, או, להיפך,
להתפעל מיכולתם לנצח בדברים את האחרים.</span>**

**<span dir="rtl">  
</span>**

**<span dir="rtl">המגיד התמים...</span>**

<span dir="rtl">478</span>

<span dir="rtl">מגיד עני הלך בדרך והדביקו גוי בעגלה טעונה שחת.</span>

<span dir="rtl">אמר לו המגיד:</span>

<span dir="rtl">גוי, חלוק לי מקום בעגלה.</span>

<span dir="rtl">חלק לו. וכשהגיעו לעיר פרש הגוי לשוק למכור את השחת,
והמגיד הלך ל"הכנסת אורחים", אכל קמעה, נח קמעה, וביקש לעיין בפנקס הדרשות
שלו. פשפש ולא מצא. אבד הפנקס. התעצב המגיד אל לבו ואמר:</span>

<span dir="rtl">ודאי נפל הפנקס לתוך השחת. עכשיו יאכל סוס את השחת ויבלע
את הפנקס וימלא כרסו דרשות.</span>

<span dir="rtl">מיד קם והלך לבית המדרש, עלה על הבימה, היכה בידו על
השולחן והכריז:</span>

<span dir="rtl">להווי ידוע לכל הקהל הקדוש הזה, סוס שיבוא לכאן לדרוש –
משלי ידרוש...</span>

**<span dir="rtl">ומה אנו לומדים:</span>**

**<span dir="rtl">גויים לוקחים יהודי טרמפ (היו ימים...)</span>**

**<span dir="rtl">"הכנסת אורחים" – מוסד השייך למוסדות הצדקה (או הרווחה
בשפת ימינו) של הקהילה, המאפשר דיור זמני וכלכלה לעוברי דרכים.</span>**

**<span dir="rtl">פנקס הדרשות – המגיד היה מחבר את דרשותיו ואף תובע זכות
יוצרים...</span>**

**<span dir="rtl">בית המדרש – כבר בתלמוד יש הבחנה בין בית מדרש לבית
כנסת. אך ההבחנה אינה חד משמעית, וברור שהרב דורש בבית הכנסת, וכן מדובר על
הוראה (או לימוד) בבית הכנסת. וקיים ויכוח בין היסטוריונים ממתי קיימת
הפרדה כזו. בקהילות הגדולות של פולין, לפחות, היה בית מדרש נוסף לבתי
הכנסת, ונקרא קלויז', שבו למדו מבוגרים. גם הישיבות נקראות לפעמים בתי
מדרש.</span>**

**<span dir="rtl">"וימלא את כרסו" – מקובלת המטאפורה "מילא כרסו בש"ס
ופוסקים", כלומר למדן, וכאן המטאפורה הופכת להיות כפשוטה, כמו בהרבה
חידודים, והסוס באמת מילא כרסו בדרשות של המגיד המסכן.</span>**

**<span dir="rtl">המגיד נסחף...</span>**

<span dir="rtl">477</span>

<span dir="rtl">ביום גנוסיה של המלך דרש מגיד העיר מעניינא דיומא.</span>

<span dir="rtl">דרש ודרש וסיים:</span>

<span dir="rtl">יהי רצון והמלך ירום הודו וזוגתו תחיה, והשרצים שלהם
יאריכו ימים, וגם הז'ונדר הגדול והגיבור והנורא ישב על כסאו בחסד וברחמים,
ובא לציון גואל ונאמר אמן.</span>

**<span dir="rtl">יום גנוסיה (או גנוסיא) – הוא יום הולדתו או יום הכתרתו
של המלך.</span>**

**<span dir="rtl">מגיד העיר – תפקיד הדרשן היה משמעותי, ובקהילות הגדולות
היה בעל משרה, עובד הקהילה. (מה לעשות, בלי טלויזיה, רדיו, סרטים,
טיולים... צריך בידור).</span>**

**<span dir="rtl">הז'ונדר – כנראה, אלוהים עצמו לפי ההמשך (ולפי ספר
דברים).... וכאמור, המגיד נסחף (או שהוא ראש המשטרה וכד', שלגבי היהודים
הוא כמו אלוהים.. – הערת המשתתפים).</span>**

**<span dir="rtl">המגיד המתוחכם, מכה בלשונו, בדרך כלל את המשכיל או
האפיקורס.</span>**

<span dir="rtl">481</span>

<span dir="rtl">רבי משה יצחק דרשן, המגיד מקלם בא לכרך אחד מכרכי הים ודרש
ברבים. למחר נכנס אצלו פרנס גלוח **\[כלומר אפיקורס, או לפחות פחות
חרדי\]** והתחיל אומר לפניו דברי כיבושים, שהוא מבהיל את הבריות בסיפורי
מעשיות על הגיהנום ועל עונשי בית דין שלמעלה. נענה רבי משה יצחק ואמר
לו:</span>

<span dir="rtl">הרשני נא ואספר לך מעשה שהיה בי. פעם אחת הלכתי בדרך
ופגשתי שור. פשט השור את רגלו ונתן לי שלום. אמרתי לו: "עיקש שבבהמות מה לך
ולי?" החזיר לי: "את בשרי אתה אוכל". שמעתי ואמרתי לו: "הדין עמך". החזרתי
לו שלום והלכתי לדרכי.</span>

<span dir="rtl">פגשתי פרה..... החזירה לי: "את חלבי אתה
שותה"......</span>

<span dir="rtl">פגשתי תיש. פשט התיש את רגלו ונתן לי שלום. אמרתי לו:
"פחות שבבהמות מה לך ולי?" החזיר לי: "אני זקני מגודל וגם אתה זקנך מגודל".
שמעתי ואמרתי לו: "הדין עמך". החזרתי לו שלום והלכתי לדרכי.</span>

<span dir="rtl">פגשתי חזיר. פשט החזיר את רגלו ונתן לי שלום. כעסתי כעס
גדול ואמרתי לו: "טמא שבבהמות, את בשרך איני אוכל, את חלבך איני שותה, וגם
זקנך אינו מגודל –מה לך ולי?"....</span>

**<span dir="rtl">אבל המגיד, בדרך כלל, לא היה מחשובי הקהילה, למרות שהטיף
מוסר לכל.</span>**

**<span dir="rtl">ובוודאי היה מתוסכל לפעמים, כמו סטנדאפיסט שלא מצחיק
איש.</span>**

<span dir="rtl">468</span>

<span dir="rtl">מגיד עמד על הבימה ודרש, פתח בדברי אגדה, עבר לדברי תוכחה
– והציבור ישב והתנמנם. הסתכל המגיד לצדדים וראה: מאחורי הבימה עומד זקן
אחד ועיניו זולגות דמעות. נהנה המגיד, ולאחר שסיים וירד מן הבימה ניגש
לאותו זקן ואמר לו:</span>

<span dir="rtl">רצונך שתגלה לי, למה הביאה אותך דרשתי לידי דמעות?</span>

<span dir="rtl">נאנח הזקן והחזיר לו:</span>

<span dir="rtl">רבי מגיד, מודה אני לפניך שלא דרשתך שלך, אלא נכדי שלי
הביא אותי לידי דמעות. נכד יש לי, בישיבה הוא לומר, ואף הוא מבקש להיות
מגיד, עכשיו אני יודע מה יהיה סופו...</span>

**<span dir="rtl">ובאותו עניין...</span>**

<span dir="rtl">469</span>

<span dir="rtl">שבת קודם מנחה דרש מגיד בבית המדרש, ולמחר יצא לחזור על
הפתחים ולבקש נדבות כנהוג. נכנס אצל אחד מן החשובים וקיבלו הלה בסבר פנים
יפות החזיק לו טובה על דרשתו וגם נדבה נתן לו בעין יפה.</span>

<span dir="rtl">נהנה המגיד ושאל:</span>

<span dir="rtl">שמא תאמר לי מה דבר טוב מצאת בדרשתי?</span>

<span dir="rtl">החזיר לו החשוב:</span>

<span dir="rtl">זה כמה, רבי מגיד, מטרידים אותי נדודי שינה, וכיוון שאתה
פתחת פיך והתחלת דורש, מיד נרדמתי וישנתי, ברוך השם, שתי שעות
רצופות...</span>

**<span dir="rtl">מלבד הלגלוג הנצחי על נואם, או שחקן או בדחן שאינו
מצליח, אנו רואים פה את הדרשן הדורש בשבת, ומתפרנס מנדבות ביום ראשון שהן
התמורה על דרשתו.</span>**

**<span dir="rtl">ואמנם גם על כך יש מדרש:</span>**

<span dir="rtl">462</span>

<span dir="rtl">מנין למגיד שתחילה ידרוש ואחר כך יחזור על הפתחים ויבקש
נדבות?</span>

<span dir="rtl">שנאמר "יהמו ככלב" ואחר כך "ויסובבו עיר"</span>

**<span dir="rtl">וחידוד זה עצמו הוא מדרש על פסוק בתהילים נ"ט, שכמובן
מתעלם מהפסוק הקודם:</span>**

<span dir="rtl">(ו) וְאַתָּה יהוה אֱלֹהִים צְבָאוֹת אֱלֹהֵי יִשְׂרָאֵל הָקִיצָה לִפְקֹד כָּל הַגּוֹיִם
אַל תָּחֹן כָּל בֹּגְדֵי אָוֶן סֶלָה:</span>

<span dir="rtl"><u>(ז) יָשׁוּבוּ לָעֶרֶב יֶהֱמוּ כַכָּלֶב וִיסוֹבְבוּ עִיר:</u></span>

**<span dir="rtl">והנה מגיד שמנסה למרוד בגורלו, הואיל והוא מגיד
מפורסם:</span>**

<span dir="rtl">466</span>

<span dir="rtl">מגיד מפורסם בא לעיר, וכשהוזמן לדרוש בבית המדרש הגדול
אמר:</span>

<span dir="rtl">אם תשלמו לי תחילה – אדרוש, ואם לאו –לאו.</span>

<span dir="rtl">אמרו לו:</span>

<span dir="rtl">כלום מנהגו של עולם כך?</span>

<span dir="rtl">החזיר המגיד:</span>

<span dir="rtl">מנהג איני יודע, מקרא אני יודע: תחילה "לי הכסף ולי הזהב"
ואחר כך "נאום"...</span>

**<span dir="rtl">וכמובן גם כאן הוצאו הדברים מהקשרם, הפסוק הוא:</span>**

**<span dir="rtl">(ח) לִי הַכֶּסֶף וְלִי הַזָּהָב נְאֻם יהוה צבאות (חגי ב').</span>**

<span dir="rtl">465</span>

<span dir="rtl">אמרו לו לרבי יעקב, המגיד מדובנה:</span>

<span dir="rtl">מוכיחם של ישראל אתה ומבקש שכר!</span>

<span dir="rtl">השיב רבי יעקב:</span>

<span dir="rtl">אף הקדוש ברוך הוא כך, - לא חינם הוא מוכיח...</span>

**<span dir="rtl">לא ברור מהיכן המקור למדרש, ואולי מיחזקאל פרק
ו':</span>**

**<span dir="rtl">(י) וְיָדְעוּ כִּי אֲנִי יהוה <u>לֹא אֶל חִנָּם דִּבַּרְתִּי</u> לַעֲשׂוֹת לָהֶם
הָרָעָה הַזֹּאת:</span>**

**<span dir="rtl">והפשט הוא כמובן, שהעונש בא על חטאם ולא
שרירותי.</span>**

**<span dir="rtl">ולסיכום:</span>**

**<span dir="rtl">עם שכר ובלי שכר, עם פקחות או בלי פקחות – לא ייכלו
מגידים מן הארץ....</span>**
