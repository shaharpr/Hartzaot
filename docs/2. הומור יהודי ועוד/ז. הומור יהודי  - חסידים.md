<span dir="rtl"><u>הומור יהודי 7 – חסידים</u></span>

<span dir="ltr"></span>

<span dir="rtl">החסידות היא זרם ביהדות שמלווה אותנו עד היום, אך ראשיתה
קדמה במעט (אולי מעט מאוד) לזרמי ההשכלה בעולם היהודי, שדיברנו עליהם
ברצינות, והתבדחנו עליהם, קודם.</span>

<span dir="ltr"></span>

<span dir="rtl">החסידות היא פרק חשוב בתולדות ישראל, וזרם מרכזי ביהדות,
ולא נוכל לגעת אלא בקצה הציפורן של הנושא הגדול הזה.</span>

<span dir="ltr"></span>

<span dir="rtl">החסידים רואים בר' ישראל בן אליעזר בעל שם טוב (הבעש"ט)
כמייסד החסידות.</span>

<span dir="rtl">כרגיל לדמויות שהן היסטוריות אבל טובעות באגדות, ידוע עליו
מעט. במיוחד קשה ללמוד היסטוריה דרך כתבי החסידים עצמם, מפני נטייתם הגדולה
להערצה למנהיגיהם, ומיעוט ביקורת עצמית (אם בכלל).</span>

<span dir="rtl">הבעש"ט נולד בין 1690 ל 1700. נפטר ב 1760.</span>

<span dir="rtl">כנראה עסק ברפואה עממית, קבלה מעשית, מאגיה וכד'.</span>

<span dir="rtl">לא כתב, כמעט דבר, ונותרו ממנו ארבע איגרות. באיגרת לגיסו,
ר' גרשון מקיטוב, שעלה לארץ ישראל ב 1747, הוא מתאר את עליית נשמתו למרום
ופגישתו עם המשיח:</span>

<span dir="ltr"></span>

<span dir="rtl">בר"ה שנת תק"ז עשיתי השבעת עליית הנשמה כידוע לך, וראיתי
דברים נפלאים במראה מה שלא ראיתי עד הנה מיום עמדי על דעתי, ואשר ראיתי
ולמדתי בעלותי לשם בלתי אפשרי לספר ולדבר אפילו פה אל פה, אך בחזירתי לג"ע
התחתון וראיתי כמה נשמות החיים והמתים, הידועים לי ושאינם ידועים לי, בלי
שיעור ומספר, ברצוא ושוב, לעלות מעולם לעולם דרך העמוד הידוע ליודעי חן,
...... וכולם כאחד בקשו ממני והפצירו בי עד בוש באמרם, לרום מעלת כבוד
תורתך חננך ה' בבינה יתירה להשיג ולדעת מעניינים האלה, עמנו תעלה להיות לנו
לעזר ולסעד. ומחמת השמחה הגדולה שראיתי ביניהם, אמרתי לעלות עימהם. ובקשתי
ממורי ורבי</span> <span dir="ltr"></span><span dir="rtl">\[מורו של
הבעש"ט הוא אחיה השילוני\]</span><span dir="ltr"></span>
<span dir="rtl">שלי שילך עמי, כי סכנה גדולה לילך ולעלות לעולמות
העליונים, כי מיום היותי על עמדי לא עליתי בעליות גדולות כמוהו. ועליתי
מדרגה אחר מדרגה, עד שנכנסתי להיכל משיח ששם לומד משיח תורה עם כל התנאים
והצדיקים וגם עם שבעה רועים.....</span>

<span dir="ltr"></span><span dir="rtl">\[ וְהָיָה זֶה שָׁלוֹם אַשּׁוּר כִּי יָבוֹא
בְאַרְצֵנוּ וְכִי יִדְרֹךְ בְּאַרְמְנוֹתֵינוּ וַהֲקֵמֹנוּ עָלָיו שִׁבְעָה רֹעִים וּשְׁמֹנָה נְסִיכֵי אָדָם: (מיכה
ה',4)\]</span>

<span dir="rtl">ושאלתי את פי משיח, אימת אתי מר, והשיב לי, בזאת תדע, בעת
שיתפרסם למודך ויתגלה בעולם ויפוצו מעיינותיך חוצה מה שלמדתי אותך והשגת,
ויוכלו גם המה לעשות ייחודים ועליות כמוך, ואז יכלו כל הקליפות ויהיה עת
רצון וישועה ... ותמהתי על זה, והיה לי צער גדול באריכות הזמן כל כך מתי זה
אפשר להיות. אך ממה שלמדתי בהיותי שם שלשה דברים סגולות ושלשה שמות הקדושים
והם בנקל ללמד ולפרש ונתקרר דעתי וחשבתי אפשר שע"יז יוכלו גם אנשי גילי
לבוא למדריגה ובחינה כמותי,דהיינו בהיותם יכולים לעליות נשמות וילמדו
וישיגו כמו אני. ולא נתנה רשות כל ימי חיי לגלות זאת. ובקשתי עבורך ללמד
אותם ולא הורשיתי כלל, ומושבע ועומד אני על זה.</span>

<span dir="ltr"></span><span dir="rtl">(הורד מהרשת, מאתר "עמותה
יוניגיאנית חדשה" ובוודאי נמצא במקומות רבים).</span>

<span dir="ltr"></span>

<span dir="rtl">ניתן ללמוד מהאיגרת, שהיו לו יומרות של מייסד תורה חדשה,
וגם על נטיות של קבלה לוריאנית ואולי אפילו קבלה מעשית פרטנית.</span>

<span dir="rtl">התקופה היא מאה שנה אחרי שבתאי צבי, המשיחיות קיימת אבל
ממותנת מאוד.</span>

<span dir="rtl">ב 1780 (20 שנה אחרי מותו) הופיע ספרו של תלמידו, ר' יעקב
יוסף מפולנאה על תורת הבעש"ט.</span>

<span dir="rtl">רק ב 1815 (55 שנה אחרי מותו), הופיע ספר חסידי בשם "שבחי
הבעש"ט", המספר עליו ממש.</span>

<span dir="rtl">רק ב 1980 בערך, מצא חוקר עדות חיצונית (מחוץ לחסידות
וליהדות) על קיומו של הבעש"ט, וזה רישום בעיירה מז'יבז', על פטור ממסים לר'
ישראל בן אליעזר "בעל שם, דוקטור", כלומר, מרפא עממי.</span>

<span dir="ltr"></span>

<span dir="rtl">אין חסידות אחת. ולכן קשה למצוא קו שמאפיין את כל החסידים,
וכל הגדרה שתימצא יימצאו לה יוצאים מן הכלל, ובכל זאת יהודים רבים רואים את
עצמם, ואחרים רואים אותם חסידים.</span>

<span dir="rtl">אחד המאפיינים הבולטים בימיה הראשונים של החסידות (ואצל
רובה, עד היום) הוא "הצדיק" הנקרא גם "אדמו"ר", ולפעמים "הזקן", או רבי.
אבל סתם "רב" הוא בדרך כלל מהמתנגדים לחסידות. עם "הצדיק" מופיעה גם החצר
החסידית.</span>

<span dir="rtl">החצר החסידית היא מרכזה של קהילה של חסידים, המאורגנים
סביב רבם, "הצדיק", מגיעים אליו הרבה, בעיקר בחגים (או בשבתות), אוכלים על
שולחנו, אך גם מפרנסים אותו במתנות, מקבלים ממנו הדרכה ועצה לאו דווקא
בתחום ההלכה, אלא בכל שאלות החיים.</span>

<span dir="rtl">ואמנם, חסידות גור מתנהגת כך גם היום, אבל, לעומת זה,
חסידות ברסלב מתנהלת כבר מאתיים שנה ללא "צדיק" וללא "חצר". חסידות חב"ד
היום היא ללא "צדיק", וחלק ממנה עם "משיח" שלא מת אבל נעלם. כלומר, גם לכלל
הזה יש יוצאים מן הכלל.</span>

<span dir="ltr"></span>

<span dir="rtl">ר' יעקב יוסף מפולנאה עוסק בספרו בחצר החסידית, ואילו ר'
דוב בר ממזריץ' הוא הראשון שמקים חצר חסידית, ולכן נחשב על ידי חלק
מהחוקרים למייסד החסידות בפועל.</span>

<span dir="rtl">אין לנו תיאור לא חסידי של הבעש"ט, אבל, למזלנו, קיים
תיאור של החצר במזריץ' מאדם שלא היה חסיד, וזה נכס היסטורי.</span>

<span dir="rtl">שלמה בן יהושע מימון (1753 – 1800) נולד למשפחה ענייה
בפולין, בגיל 11 חיתנו אותו, ובגיל 14 היה לאב, למד בכוחות עצמו גרמנית,
והחל לעסוק בפילוסופיה כללית. בגיל 25 עבר לברלין, וזמן מה היה תחת חסותו
של משה מנדלסון. נחשב לפילוסוף רציני ביותר, לאחר שכתב מסות על שפינוזה ועל
קאנט (קאנט אמר עליו, שבין החולקים עליו הוא היחידי שהבין אותו...). בנוסף
נחשב להולל ומופקר, רצה להתאבד, רצה להתנצר, נשאר יהודי בעל כורחו. לאחר
שמת בגיל 46, נקבר מחוץ לגדר וילדים זרקו אבנים על ארונו בלוויתו.</span>

<span dir="rtl">שלמה מימון כתב מספר ספרים בפילוסופיה וגם אוטוביוגרפיה
בשם "חיי שלמה".</span>

<span dir="rtl">בנדודיו הראשונים רצה לבחון הצטרפות לחסידות, לאחר ששמע
סיפורים על גדולת מנהיגיה.</span>

<span dir="rtl">הוא מספר על ביקור אצל ר' דוב בר ממזריץ':</span>

<span dir="ltr"></span><span dir="rtl">"לסוף הגעתי אל העיר מ. ולאחר
שנחתי מעמל הדרך, הלכתי אל בית הרבי מתוך תקווה שיציגוני בפניו לאלתר, אלא
שאמרו לי, שאינו יכול עדיין לדבר עמי, אבל אני מוזמן לסעוד על שולחנו ביום
השבת יחד עם אורחים אחרים.... ובכן באתי ביום השבת אל הסעודה המלאה הדרת
קודש... לסוף הופיע גם האדם הגדול בהדר דמותו המעוררת יראת הכבוד, והוא
לבוש מלבושי אטלס לבן... הוא נתן שלום לכל אחד ואחד מן האורחים החדשים...
משגמרו לאכול פתח הרבי בנגון נאדר ומרומם את הרוח. אחר הניח ידו על מצחו,
וכעברו שעה קלה התחיל קורא: צ. מעיר ה.! מ. מעיר ר.!... את כל האורחים
החדשים איש איש בשמו ובשם עיר מגוריו. תמהנו על זה הרבה...</span>

<span dir="rtl">ואולם לא ארכו הימים וההערצה הגדולה, שהערצתי את הרבי ואת
הכת הזאת התחילה להתמעט. הכרתי שהפירושים המחוכמים שלהם מוטעים הם
מעיקרם... מי ששמע אותם פעם אחת שוב לא שמע מפיהם שום חידוש. מעשי הנפלאות
שלהם כביכול, נתנו להתפרש בדרך טבעית מאד, בסיוע מכתבים ומרגלים ומידה
ידועה של ידיעת הבריות..." וכו' וכ'ו.</span>

<span dir="ltr"></span>

<span dir="rtl">אמרנו שספרו של שלמה מימון הוא נכס היסטורי, מפני, שלמרות
שהחסידות קיימת לא יותר מ 250 שנה, הידיעות ההיסטוריות על תולדותיה
ומנהיגיה מצומצמות ביותר, בגלל שהן מובאות או על ידי מעריצים גמורים או על
ידי שונאים גמורים. קשה לאתר ידיעות אובייקטיביות, ובעיקר על ראשית
התנועה.</span>

<span dir="ltr"></span>

<span dir="rtl">המעריץ הגדול של החסידות, ובעיקר של "הצדיק שלו", הוא
"החסיד השוטה", מושג שהתקבל גם לגבי חסידים של תנועות אחרות, והמתאר את
המעריץ הנאמן החסר כל חוש ביקורת לגבי מושא הערצתו. ועל כך יש להומור הרבה
מה לומר.</span>

<span dir="ltr"></span>

<span dir="rtl">הצדיק כעושה ניסים.</span>

<span dir="ltr">591</span>

<span dir="ltr"></span> <span dir="rtl">מתחילה אכלו מעט ושתו הרבה, ולסוף
הגיעו לשבחי-צדיקים. פתח אחד מן החבורה וסיפר:</span>

<span dir="rtl">פעם אחת היה הוא יחיה מהלך בדרך ומקורביו עמו. פתאום
נתקדרו השמים בעבים, ויהי קולות וברקים ומטר סוחף ניתך ארצה. אמרו לו
המקורבים:</span>

<span dir="ltr"></span><span dir="rtl">"רבי, מה תהא עלינו?"</span>

<span dir="rtl">תלה עיניו לשמיים, פרש ידיו לימין ולשמאל, ומיד נעשה נס:
מימין ענן וערפל וגשמי-זעף, משמאל ענן וערפל וגשמי-זעף, ובתווך – חום ואור
כליבנת הספיר.</span>

<span dir="rtl">נענה שני מן החבורה ואמר:</span>

<span dir="rtl">דבר קטן לגבי הרבי שלי יחיה. מעשה ונסע בערב-שבת, הוא
ומקורביו עמו, לכפר לברית-מילה. וכשחזרו – החשיך היום פתאום. אמרו לו
המקורבים:</span>

<span dir="ltr"></span><span dir="rtl">"רבי, מה תהא עלינו?"</span>

<span dir="rtl">תלה עיניו לשמים, פרש ידיו לימין ולשמאל, ומיד נעשה נס:
מימין שבת, משמאל שבת, ובתווך – חול...</span>

<span dir="ltr"></span>

<span dir="ltr">592</span>

<span dir="rtl">מסיפוריו של חסיד:</span>

<span dir="rtl">פעם אחת נשתהינו בביתו עד לפנות ערב. עמדנו להתפלל מנחה,
וחסר היה עשירי למניין. הסתכל הוא יחיה לצדדים וראה: בפינה עומד מקלו,
וכאילו מחכה לו. טפח לו ברגלו ואמר: "לך להתפלל מנחה!" – ומיד נזקף המקל
ועמד לתפילה.</span>

<span dir="rtl">תהה אחד מן החבורה:</span>

<span dir="rtl">כיצד מקל עומד להתפלל מנחה?</span>

<span dir="rtl">החזיר המספר:</span>

<span dir="rtl">הרי אתה רואה!...</span>

<span dir="ltr"></span>

<span dir="ltr">594</span>

<span dir="rtl">מעשה בזקן, עליו השלום, שהוא וגבאיו ומשמשיו הלכו בדרך
והגיעו לפונדק של ישראל, ולא יצא הפונדקי להקביל פניו ולהכניסו לביתו. חלשה
דעתו של הזקן, עליו השלום, ואמר:</span>

<span dir="rtl">קורה זו, שלא זכתה שיתלונן צדיק בצילה, תיעשה
נחש-עקלתון!</span>

<span dir="rtl">מיד נזדעזעו כל העומדים שם, והפונדקי והפונדקית נפלו
לרגליו, שיעביר את רוע-הגזירה מעליהם ומעל ביתם. נתמלא הזקן, עליו השלום,
רחמים רבים, מחל על כבודו וחזר ואמר:</span>

<span dir="rtl">יהי רצון, שהקורה תישאר קורה כשהיתה!</span>

<span dir="rtl">ומכאן ואילך באים מכל ארבע פינות העולם לראות אותה קורה,
שנשארה קורה בכוח-רחמיו של צדיק...</span>

<span dir="ltr"></span>

<span dir="ltr">597</span>

<span dir="ltr"></span> <span dir="rtl">אתמול, – סיפר חסיד, – נסע הרבי
דרך כפר של גויים. יצאו "שקצים" וביקשו ליידות בו אבנים. אמר הרבי את הפסוק
"בגדול זרועך ידמו כאבן" (שמות ט"ו), ומיד נידמו ידיהם של "השקצים"
כאבנים.</span>

<span dir="rtl">תמה אחד מן החבורה:</span>

<span dir="rtl">אם-כן, למה חזר הרבי משם ועינו נפוחה?</span>

<span dir="rtl">החזיר המספר:</span>

<span dir="rtl">היה שם "שקץ" אחד חרש, ולא שמע את הפסוק.</span>

<span dir="ltr"></span>

<span dir="rtl">הצדיק מסייע בצרותיהם של חסידיו.</span>

<span dir="ltr"></span>

<span dir="ltr">600</span>

<span dir="ltr"></span> <span dir="rtl">אשתו של חסיד חלתה ונסתכנה. מיד
מיהר בעלה אל הצדיק, שיציל אותה ממוות. נכנס הצדיק למקום שנכנס, שהה במקום
ששהה, חזר ויצא אל החסיד ואמר לו:</span>

<span dir="rtl">שוּב לביתך בשלום. שריתי עם מלאך-המוות וגזלתי את החרב
מידו.</span>

<span dir="rtl">עד שהחסיד פנה לצאת פרצה בתו אל הבית:</span>

<span dir="rtl">אבא, אמא מתה!...</span>

<span dir="rtl">נאנח הצדיק:</span>

<span dir="rtl">אוי לו לאותו רשע! בידיו חנָקה...</span>

<span dir="ltr"></span>

<span dir="rtl">ושוב הצדיק מסייע, תמורת "פדיון". הפדיון הוא ספק תרומה,
ספק תשלום על שירותיו של הרב, ולפי האמור כאן, יש אפילו מחירים...</span>

<span dir="ltr">601</span>

<span dir="ltr"></span> <span dir="rtl">ארבע בנות כבר נולדו לו לחסיד
ובן, "קדיש", אין לו.</span>

<span dir="rtl">עלה אל הרבי, נתן "פדיון" כמניין "בן" וביקש, שהרבי יתפלל
עליו, שיהיו לו בנים זכרים. נטל הרבי את "הפדיון" ואמר לו:</span>

<span dir="rtl">לך לשלום ואלהים יתן את שאלתך. מן השמים הראו לי: "לפלוני
בן-פלוני בן".</span>

<span dir="rtl">ותהר אשתו של החסיד ותלד – שתי בנות. חזר החסיד ועלה שנית
אל הרבי, בכה לפניו ואמר:</span>

<span dir="rtl">רבי, אותה ראייה שראית היכן היא?</span>

<span dir="rtl">החזיר לו הרבי:</span>

<span dir="rtl">מקצת לא דיקדקתי... לא השגחתי בדבר, שהיו שני תגים קטנים
למעלה מן ה"בן", פירוש: "ב' נקבות".</span>

<span dir="ltr"> </span>

<span dir="rtl">בנוסף, לנסים, ולעזרה לקהילתו, "הצדיק" מקפיד על המצוות
בצורה קיצונית...</span>

<span dir="ltr">607</span>

<span dir="rtl">שלושה חסידים סיפרו זה עם זה על צדקוּת רביהם. אמר אחד
מהם:</span>

<span dir="rtl">רבי כשיוצא לדרך, הוא לוקח עמו חזן ושוחט שלו.</span>

<span dir="rtl">אמר השני:</span>

<span dir="rtl">ורבי כשיוצא לדרך, הוא לוקח עמו גם ספר-תורה שלו.</span>

<span dir="rtl">נענה השלישי ואמר:</span>

<span dir="rtl">ורבי כשיוצא לדרך, הוא לוקח עמו גם מיקווה שלו.</span>

<span dir="ltr"></span>

<span dir="ltr">606</span>

<span dir="rtl">שלושה חסידים, שנזדמנו לפונדק אחד, ישבו לספר בשבחיהם של
רביהם. פתח אחד מהם ואמר:</span>

<span dir="rtl">רבי יחיה זהיר בבשר וחלב עד כדי כך, שציווה להעמיד בביתו
שתי מבשלות – לבשר לחוד ולחלב לחוד.</span>

<span dir="rtl">ורבי יחיה, – אמר השני, – זהיר בבשר וחלב עד כדי כך, שהוא
מפסיק בין אכילת בשר לאכילת חלב לא פחות מעת-לעת.</span>

<span dir="rtl">נענה השלישי ואמר:</span>

<span dir="rtl">ורבי יחיה זהיר בבשר וחלב עד כדי כך, שבהלכות בשר וחלב הוא
מפסיק בלימודו בין "בשר" "לחלב" לא פחות ממעת-לעת...</span>

<span dir="ltr"> </span>

<span dir="rtl">כרגיל אצל בני אדם בכלל, ואצל יהודים טובים בפרט, "חצר"
השולטת לאורך ימים בחסידים שוטים מדרדרת לשחיתות. מה גם, שהאדמו"ר, בדרך
כלל הוא "משרה" העוברת בירושה. (וכידוע, "הבן של" לא פעם גרוע
מאביו...)</span>

<span dir="rtl">עם התפשטותה של החסידות על פני איזורים נרחבים, היא מתפצלת
לחצרות רבות השונות זו מזו. חלקן צנועות וחלקן מפוארות, חלקן מדגישות לימוד
תורה, וחלקן מדגישות "עבודה בגשמיות" ותפילה, כמו בראשית החסידות.</span>

<span dir="rtl">חסידות צאנז וחסידות סדיגורה נאבקו ביניהן עשרות
שנים.</span>

<span dir="rtl">חסידות צאנז שהוקמה על ידי חיים הלברשטם, הייתה סגפנית,
למדנית. חסידות סדיגורה שהוקמה על ידי ישראל מרוזין (שברח מרוזין) הייתה
מפוארת, ראוותנית ומודרנית יותר.</span>

<span dir="rtl">אבל, כביסה מלוכלכת אצל חסידים, כנראה לא מגיעה אפילו
לדרויאנוב.</span>

<span dir="rtl">מצאתי רק משהו על הבדל מתון יותר בין חסידות אפטא וחסידות
צ'רנוביל</span>

<span dir="ltr">651</span>

<span dir="rtl">נחלקו הצדיקים משושלתו של הרב מאפטה והצדיקים משושלתו של
המגיד הצ'רנובילי במנהגי "שולחן": האפטים היו אוכלים ושותים כבני-אדם,
והצ'רנובילים לא היו טועמים אלא משהו מכל תבשיל וחוזרים ועושים את התבשיל
כולו "שיריים" לחסידים.</span>

<span dir="rtl">פעם אחת הסב צדיק אפטי ב"שולחנו" של צדיק צ'רנובילי, ותמה
הצ'רנובילי, שאורחו מרבה כל-כך באכילה ושתיה.</span>

<span dir="rtl">אמר לו האפטי:</span>

<span dir="rtl">שנינו יש לנו מלחמת-היצר.  אותנו הוא מבקש לפתות לצומות
וסיגופים, ואתכם הוא מבקש לפתות לאכילה ושתייה.  ושנינו אין אנו נפתים לו
וכובשים אותו.  אלא שבינתיים, עד שהוא נכבש, אנו, האפטים, אוכלים ושותים,
ואתם, הצ'רנובילים, רעבים וצמאים...</span><span dir="ltr"></span>

<span dir="ltr"></span>

<span dir="ltr"></span> <span dir="rtl">אבל חלק מהחסידויות במאה התשע
עשרה היו ממש מושחתות...</span>

<span dir="rtl">זה, כמובן, "הלחם" של ההומור, ואם לא יד החסידים בבדיחות,
אז יד המתנגדים או המשכילים.</span>

<span dir="rtl">בבסיס השחיתות נמצא "הפדיון" – אותה מתנה שמביא החסיד, ספק
ברצון, ספק באונס, ספק כתמורה. והדברים ידועים גם
בימינו.</span><span dir="ltr"></span>

<span dir="ltr"></span>

<span dir="ltr">620</span>

<span dir="ltr"></span> <span dir="rtl">צדיק מפורסם הלך לפקוד את חסידיו,
והלכה הפמליה שלו עמו. עם בוקר הגיעו לכפר. מיד יצא המוכסן להקביל את פניו
ובקשה בפיו, כי יסור הצדיק לביתו להתפלל שחרית, למען יבורך הבית בגללו. אמר
לו הגבאי:</span>

<span dir="rtl">ומה "פדיון" תתן?</span>

<span dir="rtl">השיב המוכסן:</span>

<span dir="rtl">שלוש פעמים ח"י אתן.</span>

<span dir="rtl">גער בו הגבאי:</span>

<span dir="rtl">בשכר "פדיון" מועט כזה דייך, שהוא יחיה יעשה בביתך "הכנות"
לתפילה...</span>

<span dir="ltr"></span><span dir="rtl">\[מוכסן – גובה מכס, אך כנראה
בסלנג של דרויאנוב הוא אדם עשיר\]</span><span dir="ltr"></span>

<span dir="ltr"></span>

<span dir="ltr">622</span>

<span dir="rtl">חסיד בא לצדיק ונתן ח"י זהובים "פדיון". לאחר שיצא הרגיש
השמש בזהוב אחד, שהוא מזוייף, וביקש להחזירו.</span>

<span dir="rtl">אמר לו הגבאי:</span>

<span dir="rtl">הנח לו! הוא רימה אותנו בזהוב אחד, ואילו אנחנו רימינו
אותו בשבעה-עשר זהובים...</span>

<span dir="ltr"></span>

<span dir="rtl">הממון מניע את הכלכלה – ולא רק את הכלכלה
הקפיטליסטית...</span>

<span dir="ltr">624</span>

<span dir="ltr"></span> <span dir="rtl">שאל חסיד לחברו:</span>

<span dir="rtl">מה היינו עושים, אילו לא היה, חלילה, ממון בעולם?</span>

<span dir="rtl">מה "פדיון" היינו נותנים לצדיק?</span>

<span dir="rtl">החזיר לו חברו:</span>

<span dir="rtl">חכם! אילו לא היה ממון בעולם, לא היו גם צדיקים
בעולם...</span>

<span dir="ltr"></span>

<span dir="ltr">626</span>

<span dir="ltr"></span> <span dir="rtl">שאלו למתנגד:</span>

<span dir="rtl">למה נהגו החסידים לקרוא למיתת אדמו"ריהם "הסתלקות"?</span>

<span dir="rtl">החזיר המתנגד:</span>

<span dir="rtl">הדין עמהם, שהרי שנינו: "גזל אחד מחמישה ואינו יודע מאיזה
גזל – מניח גזילה ביניהם ומסתלק".  
</span><span dir="ltr"></span><span dir="rtl">(משנה, יבמות ט"ו, עוסק
בדין כיצד מחזיר הגזלן את מה שגזל...)</span>

<span dir="ltr"></span>

<span dir="ltr">621</span>

<span dir="rtl">חסידים ישבו בחבורה ודנו:</span>

<span dir="rtl">מי גדול ממי?</span>

<span dir="rtl">דנו ודנו, נימנו וגמרו:</span>

<span dir="rtl">מוזג גדול, שהמוזג עושה סחורה בכל הגויים שבכפר.</span>

<span dir="rtl">דוכס גדול ממוזג, שהדוכס עושה סחורה בכל המוזגים
שבאיפרכייה.</span>

<span dir="rtl">מלך גדול מדוכס, שהמלך עושה סחורה בכל הדוכסים שבמלכות,
...</span>

<span dir="rtl">צדיק גדול ממלך, שצדיק עושה סחורה במלך מלכי
המלכים.</span>

<span dir="ltr"></span>

<span dir="ltr"></span>

<span dir="rtl">וכמובן, מזלזלים בחכמתם של הצדיקים...</span>

<span dir="ltr">633</span>

<span dir="rtl">אמרו עליו על הזקן:</span>

<span dir="rtl">עשר בנות היו לו, ואפילו אחת מהן לא הייתה בת תלמיד
חכם.</span>

<span dir="ltr"></span>

<span dir="rtl">ור' אייזל חריף, שכבר פגשנו אותו, מלגלג על בורותם של
האדמו"רים ביתר חריפות:  
(ואמנם אדמו"רים רבים, הדגישו את הדבקות באל, המתבטאת בעיקר בתפילה, על פני
הלמדנות)</span>

<span dir="ltr">636</span>

<span dir="ltr"></span> <span dir="rtl">כל ימיו היה רבי אייזל חריף מקנתר
את החסידים ואת אדמו"ריהם, אף-על-פי שהוא גופו בנו של חסיד היה. פעם אחת
קינתרו החסידים אותו ואמרו לו:</span>

<span dir="rtl">בוא וראה, שכוחו של אדמו"רנו גדול מכוחך שלך. אתה רב
בסלונים ואין אתה בעל-מופת, ואילו רבי אברהם אדמו"ר הוא בסלונים ובעל-מופת
הוא.</span>

<span dir="rtl">החזיר להם רבי אייזל:</span>

<span dir="rtl">כך נאה לי וכך נאה לו. כתוב בתורה: "כי יקום מקרבך נביא או
חולם חלום, ונתן לך אות או מופת"</span>
<span dir="ltr"></span><span dir="rtl">(דברים
י"ג)</span><span dir="ltr"></span><span dir="rtl">. וקשה: היה לו לכתוב
"אות ומופת", ולא "אות או מופת". אלא ללמדך: כל שיודע אות אינו יודע מופת,
וכל שיודע מופת אינו יודע אות...</span>

<span dir="rtl">וחידוד קצר אך אולי המבריק ביניהם...</span>

<span dir="ltr">629</span>

<span dir="ltr"></span> <span dir="rtl">רבי מאיר-שמחה כהנא היה
אומר:</span>

<span dir="rtl">יכול אדם להתחפש עד כדי שיהא נראה גנרל, ואפילו עד כדי
שיהא נראה דוכס או מלך. אבל אין אדם יכול להתחפש עד כדי שיהא נראה רבי של
חסידים, משום שכיוון שהוא לובש משי וחובש "שטריימל" ומעמיד לו גבאי ונוטל
"פדיונות" – הרי הוא כבר רבי ממש...</span>

<span dir="ltr"></span><span dir="rtl">\[לא מצאתי "ר' מאיר שמחה כהנא"
וכנראה הכוונה לר' מאיר שמחה הכהן מדווינסק, 1843 – 1926, שהיה רב ליטאי,
כלומר ממתנגדי החסידות. כתב ספר בשם "אור שמח" ועל שמו ישיבת "אור שמח"
בירושלים\]</span>

<span dir="rtl">עיקר הביקורת על החסידים באה מהמתנגדים, תחילה ברדיפות
ממש, ובהמשך, גם המתנגדים וגם המשכילים מכים בחסידות בפולקלור של סאטירות.
ועל כך בפעם הבאה.</span>
