**<span dir="rtl"><u>הומור יהודי 14 – עשירים</u></span>**

**<span dir="rtl">כשעוסקים בעשירים בהומור העממי, הרי בדרך כלל העשיר הוא
רשע. (ומעניין ש"עשר" ו"רשע" אחים – על ידי סיכול אותיות...).</span>**

**<span dir="rtl">לכן, צריך להקדים ולומר שהעשירים אינם בהכרח רשעים, אבל,
מאז ומתמיד היה נוח לראותם כך, אם מפני הקנאה שמדברת מגרוננו, ואם משום כך
שעצם אי השוויון הוא, למעשה, אי הצדק הבולט בעולם. ממילא מי שנמצא בצד הטוב
של אי השוויון "חשוד" בכך שהוא נמצא בצד הרע של הצדק...</span>**

**<span dir="rtl">עמוס אומר:</span>**

<span dir="rtl">"על שלושה פשעי ישראל ועל ארבעה לא אשיבנו, על מכרם בכסף
צדיק ואביון בעבור נעלים" ((פרק ב').</span>

**<span dir="rtl">כלומר – צדיק מקביל לאביון.</span>**

**<span dir="rtl">ובמשל כבשת הרש, מופיע העשיר גם כגזלן.</span>**

**<span dir="rtl">אבל בדרך כלל, בתנ"ך, עושר הולך עם כבוד, ועם ברכת
אלוהים.</span>**

**<span dir="rtl">וגם במסורת הפרוטסטנטית העושר הוא סימן לאהבת
אלוהים.</span>**

**<span dir="rtl">אצל ישו, בברית החדשה, יש יחס מסוייג לעשירים.</span>**

**<span dir="rtl">(הבשורה על פי לוקס, פרק י"ח)</span>**

<span dir="rtl">18 נכבד אחד פנה אליו ושאל: "רבי הטוב, מה עלי לעשות כדי
לרשת חיי עולם?"</span>

<span dir="rtl">19 אמר לו ישוע: "מדוע אתה אומר לי 'טוב'? אין טוב כי אם
אחד והוא האלהים.</span>

<span dir="rtl">20 את המצוות אתה יודע: 'לא תנאף, לא תרצח, לא תגנב, לא
תענה ברעך עד שקר, כבד את אביך ואת אמך'."</span>

<span dir="rtl">21 השיב האיש: "את כל אלה שמרתי מנעורי."</span>

<span dir="rtl">22 שמע ישוע ואמר: "עוד דבר אחד חסר לך. מכר את כל אשר לך
וחלק לעניים, ויהיה לך אוצר בשמים; אחר כך בוא ולך אחרי."</span>

<span dir="rtl">23 אך כשמעו זאת התעצב עצב רב, <u>כי עשיר היה עד
מאד</u>.</span>

<span dir="rtl">24 כשראה ישוע כי התעצב, אמר: "באיזה קשי נכנסים בעלי
נכסים למלכות האלהים!</span>

<span dir="rtl">25 <u>נקל לגמל לעבר דרך נקב מחט מהכנס עשיר אל מלכות
האלהים</u>."</span>

**<span dir="rtl">אבל, גם ישו לא מאשים את העשיר ברשעות, אלא רק בקושי שלו
לוותר על עושרו ולהיות צדיק. כלומר, העושר הוא מכשול.</span>**

**<span dir="rtl">בבשורה על פי מרקוס פרק י' זה מופיע עם הערה קצת
אחרת:</span>**

<span dir="rtl">אך ישוע הגיב באמרו להם שנית: "בני, כמה קשה לבוטחים בעשר
להכנס למלכות האלהים!" נקל לגמל לעבר דרך נקב מחט מהכנס עשיר אל מלכות
האלהים."</span>

**<span dir="rtl">אביעד קליינברג, בספרו "שבעת החטאים" (ספרי עליית גג,
ידיעות אחונות, ספרי חמד, 2007) אומר:</span>**

<span dir="rtl">"הנצרות אוהבת, או לפחות אהבה, לעסוק בחטאים. חטאים קטנים
שאפשר להתגבר עליהם בוידוי או קנס כזה או אחר, וחטאים גדולים שהם "אבות
החטא"".</span>

<span dir="rtl">ובשפתו:</span>

<span dir="rtl">"הרעיון אשר לפי ישנה "נבחרת" נוצרית של חטאים עלה כבר
במאות הראשונות לספירה. במאה הרביעית מנה הנזיר אווגריוס מפונטוס רשימה של
שמונה חטאים, ותלמידו יוהאנס קאסיאנוס... הפיץ את הרעיון במערב. בתחילת
המאה החמישית חיבר המשורר הספרדי פרודנטיוס שיר בשם "מלחמות הנפש" שבו
תוארו לא שמונה כי אם שבעה חטאים עיקריים..."</span>

**<span dir="rtl">שבעת החטאים המקובלים כיום, נקבעו, כנראה, על ידי תומס
אקווינס (1225-1274 איטליה), שנחשב לגדול התיאולוגים הנוצריים בימי
הביניים, ואלו הם:</span>**

**<span dir="rtl">עצלות, קנאה, תאווה, חמדנות, רדיפת בצע, זעם,
גאווה.</span>**

**<span dir="rtl">גם אם העושר עצמו אינו חטא, הרי בעיני המסתפקים במועט
(אם יש כאלה, ואם ברצון או בהכרח...) העושר קשור בחטאים של חמדנות, ורדיפת
בצע... (אבל אולי הטוענים כך חוטאים בקנאה, ואולי בעצלות, תאווה, זעם,
גאווה ...)</span>**

**<span dir="rtl">במבט מודרני יותר, העשיר חשוד בשני חטאים (אך כלל לא
בטוח שהוא אשם בהם):  
1. כדי להגיע לעושרו, אולי הוא משתמש באמצעים לא חוקיים או, לפחות, לא
מוסריים.</span>**

**<span dir="rtl">2. כדי לשמור על עושרו, הוא קמצן, לא נדיב, ולא מסייע
לאחיו העניים.</span>**

**<span dir="rtl">ולכן ההומור לא מרחם על העשירים. הם ממש
רעים...</span>**

<span dir="rtl"> </span>

<span dir="rtl">207</span>

<span dir="rtl">צורב **\[??\]** בא לעשיר מפורסם וביקש מאתו סגולה
לעשירות.</span>

<span dir="rtl">אמר לו העשיר:</span>

<span dir="rtl">לך והיה שתים-עשרה שנה חזיר.</span>

<span dir="rtl">תמה הצורב:</span>

<span dir="rtl">ואחר-כך?</span>

<span dir="rtl">החזיר לו העשיר:</span>

<span dir="rtl">תנוח דעתך. אחר-כך כבר תהיה חזיר כל ימיך.</span>

<span dir="rtl"> </span>

<span dir="rtl">209</span>

<span dir="rtl">ישבו יהודים בחבורה ואמדו הונו של "הגביר". זה אמר כך וזה
אמר כך. קם אחד מן החבורה ואמר:</span>

<span dir="rtl">לדעתי, חסרים לו מאתיים אלף.</span>

<span dir="rtl">ליגלגה עליו כל החבורה:</span>

<span dir="rtl">אם-כן, לדעתך, הוא ערב שמיטה **\[כלומר, פשיטת
רגל\].**</span>

<span dir="rtl">החזיר הלה:</span>

<span dir="rtl">הלוואי והיו כל ישראל ערב שמיטה כמותו. אלא שחזיר הוא
כאילו היה לו חצי-מיליון, ולמעשה יש לו רק שלוש מאות אלף...</span>

<span dir="rtl"> </span>

<span dir="rtl">206</span>

<span dir="rtl">שאלו לאדם אחד:</span>

<span dir="rtl">מה מצבו?</span>

<span dir="rtl">השיב הנשאל:</span>

<span dir="rtl">דומני שאני נעשה עשיר.</span>

<span dir="rtl">אמרו לו</span>

<span dir="rtl">מה משמע: "דומה אתה"? יש לך ממון – עשיר אתה, אין לך ממון
– עני אתה.</span>

<span dir="rtl">החזיר הלה:</span>

<span dir="rtl">ממון אין לי עדיין, אבל כבר נעשיתי חזיר...</span>

<span dir="rtl">279</span>

<span dir="rtl">ראו לעני פושט-יד שהוא פוסח על פתחי עשירים ואינו מחזיר
אלא על פתחיהם של סתם בעלי-בתים. אמרו לו:</span>

<span dir="rtl">שמא פרוטתם של עשירים טריפה בעיניך?</span>

<span dir="rtl">החזיר העני-הקבצן:</span>

<span dir="rtl">לא פרוטתם של עשירים טריפה בעיני, אלא הם גופם טריפה
בעיני, ומקרא מפורש הוא: "רווח והצלה יעמוד ממקום אחר" – ולא מדבר אחר…
**\[דבר אחר – חזיר\]**</span>

**<span dir="rtl">והנה העשיר חוטא בכל החטאים...</span>**

<span dir="rtl">232</span>

<span dir="rtl">שאלו לליצן:</span>

<span dir="rtl">מפני-מה עני אסור בכל הלאווים שבתורה, ועשיר מותר
בכולם?</span>

<span dir="rtl">השיב הליצן:</span>

<span dir="rtl">שניהם מזלם גרם להם. בשעה ששבר משה את הלוחות, מיהר כל העם
אשר במחנה ללקוט את השברים היקרים. עשירים, שהשעה משחקת להם תדיר, מצאו את
השברים הגדולים: "תגנב", תנאף", "תחמד"; עניים, שאין השעה מסייעתם מימיהם,
לא מצאו אלא את הרסיסים הקטנים: "לא", "לא", "לא"...</span>

**<span dir="rtl">ואולי יש דרכים קלות להיעשות עשיר?</span>**

<span dir="rtl">234</span>

<span dir="rtl">מלמד עני היה רגיל לבוא לביתו של עשיר. פעם אחת שמע שיחתן
של בריות:</span>

<span dir="rtl">"ממון מתדבק בממון".</span>

<span dir="rtl">נהנה ואמר:</span>

<span dir="rtl">עכשיו יודע אני סגולה להתעשר.</span>

<span dir="rtl">ולמחר, כשנכנס לביתו של העשיר, נטל מטבע של כסף והתחיל
שורט ומחטט בה את הדפנות של קופת-הברזל, בשביל שהממון שבתוכה יתדבק במטבע
שבידו. שרט וחיטט עד שלבסוף פגע בסדק ונעקרה המטבע מידו ונפלה לתוך הקופה.
נאנח ואמר:</span>

<span dir="rtl">יפה שיחתן של בריות: ממון מתדבק בממון...</span>

**<span dir="rtl">הרעיון שכסף נדבק לכסף, הוא ביסודו רעיון מרכסיסטי,
המנבא את הגדלת ההון המרוכז בידי הקפיטליסט יחס עם התרוששות הפרולטר.
ניגודו של רעיון זה הוא זה שמופץ, למשל, בארצנו, "הגרביטציה של הכסף",
כלומר, כאשר בעלי ההון מגדילים את הכנסותיהם, הכסף מחלחל גם לשכבות
הנמוכות.</span>**

**<span dir="rtl">באמת ניתן לראות תהליכים כאלה וכאלה, ומה שקובע בדרך
כלל, זו מדיניות הממשלה, הכוללת מיסוי, רגולציה להגדלת התחרות ושיטות
אחרות.</span>**

**<span dir="rtl"> יתרון החוכמה על העושר... זו אולי נחמת הפחות עשירים,
ואולי גם יחס לנובורישים שהצליחו להתעשר, אולי בפקחות, אך בלי לוותר על
הבוּרוּת...</span>**

<span dir="rtl">213</span>

<span dir="rtl">שאלו לחכם:</span>

<span dir="rtl">עושר וחכמה מה מהם עדיף?</span>

<span dir="rtl">השיב החכם:</span>

<span dir="rtl">חכמה עדיפה.</span>

<span dir="rtl">אמרו לו:</span>

<span dir="rtl">אם-כן, למה דופקים החכמים על פתחי העשירים ואין העשירים
דופקים על פתחי החכמים?</span>

<span dir="rtl">השיב החכם:</span>

<span dir="rtl">לא קשיה! החכמים יודעים את ערכו של העושר ואין העשירים
אינם יודעים את ערכה של חכמה.</span>

<span dir="rtl">214</span>

<span dir="rtl">שאלו לרבי מאיר פישלס **\[1713-1769 פראג\]**, רבה של
פראג:</span>

<span dir="rtl">ראינו עשירים מתקנאים בחכמים, וראינו חכמים מתקנאים
בעשירים.</span>

<span dir="rtl">מי משניהם קנאתו גדולה משל חברו?</span>

<span dir="rtl">החזיר רבי מאיר:</span>

<span dir="rtl">ודאי קנאתם של עשירים גדולה, שהרי ראינו חכמים שנעשו
עשירים ולא ראינו עשירים שנעשו חכמים.</span>

**<span dir="rtl">צודק או לא, אבל אנו מוצאים את ההתייחסות לעשיר כאל בור
כרוני...</span>**

<span dir="rtl">215</span>

<span dir="rtl">שאלו לרבי אייזל חריף **\[יהושע יצחק שפירא 1801-1873
פולין, ביילורוס\]**:</span>

<span dir="rtl">מפני מה עשירים מקדימים נדבה לעני בעל-מום ואינם מקדימים
נדבה לעני תלמיד-חכם?</span>

<span dir="rtl">השיב רבי אייזל:</span>

<span dir="rtl">הדין עמהם, משום שכל עשיר יכול לחשוש, שמא ייעשה גם הוא
עני בעל-מום, ואינו יכול לחשוש, שמא ייעשה עני תלמיד-חכם.</span>

<span dir="rtl">וכאן העשיר, המזלזל בחכם.</span>

<span dir="rtl">217</span>

<span dir="rtl">עשיר אחד נכנס אצל רבי משה סופר לבקרוֹ. ביקש רבי משה לנהוג
בו כבוד ואמר לו:</span>

<span dir="rtl">יישר כוחך, שטרחת לבוא אלי.</span>

<span dir="rtl">הגיס העשיר את לבו ברבי משה והחזיר:</span>

<span dir="rtl">אין בכך כלום. מתכוון הייתי לבקר פלוני קרובי שבשכונה זו,
ודרך אגב סרתי גם למר.</span>

<span dir="rtl">וכשעמד העשיר לצאת קם רבי משה ללוותו. אמר לו
העשיר:</span>

<span dir="rtl">יישר כוחך, רבי, שאתה טורח ללווֹת אותי.</span>

<span dir="rtl">החזיר לו רבי משה:</span>

<span dir="rtl">אין בכך כלום. מתכוון אני לצאת לנקבים, ודרך אגב אלווה
אותך.</span>

**<span dir="rtl">ידידיו של העשיר... רעיון מקובל הוא, שהעושר אוסף
"ידידים" או "מעריצים" ואפילו "קרובים". לכן הזוכה בלוטו מייד מכסה את
פניו...</span>**

<span dir="rtl">216</span>

<span dir="rtl">מעשה בעני, ששכחוהו קרוביו ולא היו נכנסים אצלו אפילו פעם
אחת בשנה. לימים נתעשר, ומיד נעשו הכל קרוביו והתחילו משכימים ומעריבים
לביתו כל-יום. ראה שכך, נמלך והעמיד לפניהם על השלחן קופה של ברזל, והוא
גופו הפך פניו אל הקיר ועמד ושתק. תמהו אורחיו, ובעל-לשון שבהם אמר
לו:</span>

<span dir="rtl">שמא מן הנימוס היא עמידתך זו, כאילו אי-איפשך שאיש מאתנו
ידבר אליך וישאל בשלומך?</span>

<span dir="rtl">החזיר הוא:</span>

<span dir="rtl">שמא אלי באתם? לזו שעל השולחן באתם. דברו אליה ושאלו
בשלומה.</span>

<span dir="rtl">257</span>

<span dir="rtl">ליוו עשיר מפורסם לבית-עולמו והלכו קרוביו אחרי מיטתו
ובכו. נגרר אחריהם אדם זר, ואף הוא בכה. אמר לו אחד מן המלווים:</span>

<span dir="rtl">על מה אתה בוכה? אין אתה קרובו של המת.</span>

<span dir="rtl">השיב הלה:</span>

<span dir="rtl">על זה אני בוכה...</span>

**<span dir="rtl">וחיוך של בן העיירה שבה כולם עניים....</span>**

<span dir="rtl">229</span>

<span dir="rtl">רצונך, רבי יהודה, שתחיה עולמית? – אמר מדכי חבד ליודל
אופאטוב. – קוּם ועקור דירתך מווילנה לבולטרימנץ.</span>

<span dir="rtl">ליגלג עליו יודל:</span>

<span dir="rtl">מדכי, כלום מלאך-המוות אין לו שליטה בבולטרימנץ
שלך?</span>

<span dir="rtl">החזיר לו מדכי:</span>

<span dir="rtl">מלאך-המוות יש לו שליטה בכל מקום, אבל קבלה היא בידי
מאבותי ומאבות-אבותי, שמששת ימי בראשית ועד היום לא מת יהודי עשיר
בבולטרימנץ...</span>

**<span dir="rtl">מדכי חבד \[1820-1880 וילנה\] בדחן ידוע.</span>**

**<span dir="rtl">יודל אופאטוב \[1868-1797וילנה\] נובוריש, ופרנס
תוקפני.</span>**

**<span dir="rtl">בדיחה זו זכורה לי גם משלום עליכם (איני זוכר באיזה
סיפור) כאשר מוצע לרוטשילד לעבור לכתריאליבקה ולזכות בחיי נצח.</span>**

**<span dir="rtl">וכך מסכם מדרש רבה שמות, פרשה ל"א פסקה ה', כמה מבעיות
העושר שהזכרנו, כאשר הוא מתייחס בעיקר לשאלת ההלוואות בריבית.</span>**

<span dir="rtl">(ה) ד"א "אם כסף תלוה את עמי" כיון שבנה שלמה את הבית אמר
להקב"ה בתפלתו, רבון העולם, אם יש אדם שיתפלל לפניך שתתן לו ממון, ואתה
יודע שרע לו, אל תתן לו. ואם ראית אדם נאה בעשרו תן לו, שנאמר (ד"ה ב ז)
ונתת לאיש ככל דרכיו אשר תדע את לבבו. לפי <u>שבעולם הזה היו הרשעים עשירים
ונתונים בשלוה והשקט</u> <u>והצדיקים עניים</u> אבל לעתיד לבא כשיפתח הקב"ה
לצדיקים אוצרות גן עדן, הרשעים <u>שאכלו נשך ותרבית</u> עתידין להיות
נושכין בשיניהם את בשרם שנאמר (קהלת ד) הכסיל חובק את ידיו ואוכל את בשרו
והם אומרים, ולואי היינו פועלים והיינו טוענין בכתפנו, ולואי שהיינו עבדים,
ויהיה לנו כך שנא' (קהלת ד') טוב מלא כף נחת ממלא חפנים עמל ורעות רוח, לכך
נאמר, אם כסף תלוה את עמי. אמרו ישראל לפני הקב"ה <u>ומי הם עמך? אמר להם,
העניים.</u> שנאמר (ישעיה מח) כי נחם ה' עמו וענייו ירחם. מדת ב"ו <u>אם
היו לו עניים קרובים והוא עשיר אינו מודה בהם</u> שנאמר (משלי יט) כל אחי
רש שנאוהו. והקב"ה אינו כן שנאמר (ד"ה א כט) והעושר והכבוד מלפניך, ואינו
מחופף אלא על העניים, שנאמר (ישעיה יד) כי ה' יסד ציון ובה יחסו עניי עמו.
לכך נאמר, אם כסף תלוה את עמי.</span>

**<span dir="rtl">אבל הבעייה היותר נפוצה עם העשירים, זו, כמובן, מידת
הפילנטרופיה שלהם. או בביטויה השלילי, מידת הקמצנות (?). והסובלים הם מבקשי
העזרה, אם בשביל עצמם ואם כשליחי ציבור.</span>**

**<span dir="rtl">"קמצנות" אינה המילה הנכונה לתכונה זו. קמצנות מבטאת
שמירה על הנכסים לא רק כלפי אחרים אלא גם כלפי בעל הנכסים עצמו. אולי אין
מילה מתאימה לבטא את ההיפך מ"נדיב"??</span>**

**<span dir="rtl">ישעיהו אומר \[פרק ל"ב\]:</span>**

<span dir="rtl">(ה) <u>לֹא יִקָּרֵא עוֹד לְנָבָל נָדִיב</u> וּלְכִילַי לֹא יֵאָמֵר
שׁוֹעַ:</span>

<span dir="rtl">(ו) כִּי נָבָל נְבָלָה יְדַבֵּר וְלִבּוֹ יַעֲשֶׂה אָוֶן לַעֲשׂוֹת חֹנֶף וּלְדַבֵּר אֶל
יהוה תּוֹעָה <u>לְהָרִיק נֶפֶשׁ רָעֵב וּמַשְׁקֵה צָמֵא יַחְסִיר:</u></span>

**<span dir="rtl">ומכאן, לכאורה, היפוכו של הנדיב הוא נבל (וגם נבל
הכרמלי, למעשה, חטאו היה חוסר נדיבות). בשפה שלנו היום, נבל נראה ביטוי קצת
חמור מדי ללא נדיב...</span>**

**<span dir="rtl">מחוסר מילה מתאימה, נסתפק בכך שמבקשי צדקה נתקלים בחוסר
נדיבות.</span>**

**<span dir="rtl">למזלנו אנחנו עוסקים גם בנושא עצוב זה, רק
בחיוכים...</span>**

<span dir="rtl">233</span>

<span dir="rtl">אמרו לו לבר-אבהן (בעל ייחוס אבות) ובר אוריין
(משכיל):</span>

<span dir="rtl">כיצד אדם חשוב כמוך ממיך עצמו בפני פלוני, שבּוּר בן-בּוּר הוא
ואינו אלא חֶמת מלאה מטבע?</span>

<span dir="rtl">השיב החשוב:</span>

<span dir="rtl">זהו רצונו של בורא-העולם. תדע שכך: אין לך ברייה חשובה
במעשה-בראשית מן האדם, ואין לך ברייה שפלה במעשה-בראשית מן הבהמה.
אף-על-פי-כן נגזרה גזרה על האדם, שיהא ממיך ומכניע עצמו בפני הבהמה – כשהוא
מבקש לחלוב אותה...</span>

**<span dir="rtl">והנה אפילו "אלוף בצלות ואלוף שום"...</span>**

<span dir="rtl">235</span>

<span dir="rtl">רבי יעקב קראנץ, המגיד מדובנה **\[1741-1804\],** בא אצל
עשיר תלמיד-חכם לבקש נדבה לפדיון-שבויים, וכדי להיכנס עמו בדברים פתח רבי
יעקב בחידושי-תורה בהלכות-צדקה. השיב לו העשיר חידושי-תורה באותה הלכה.
נמלך רבי יעקב והתחיל אומר לפניו דברי-אגדה בעניין פדיון-שבויים. חזר העשיר
והשיב לו גם הוא דברי-אגדה באותו עניין. אמר לו רבי יעקב:</span>

<span dir="rtl">אמשול לך משל, למה הדבר דומה. לאחד שהלך לכרך גדול
מכרכי-הים וראה, שאין הבצלים ידועים שם. הוציא מצקלונו מחרוזת של בצלים
ונתן לאנשי-המקום. וכשראו הללו, כמה יפים בצלים לתבל בהם את התבשיל, נתנו
לו משקל כסף וזהב כנגדם. לימים בא אחר לאותו כרך וראה, שאין השומים ידועים
שם. הוציא מצקלונו אגודה של שומים ונתן לאנשי-המקום. ושראו הללו, כמה יפים
שומים ללפת בהם את הפת, נתנו לו – משקל בצלים כנגדם... אף אתה כך: בצלים
אני נותן לך, שומים אתה מחזיר לי, שומים אני נותן לך –בצלים אתה מחזיר לי.
ואילו אני – לכסף וזהב כנגד הבצלים והשומים אני זקוק.</span>

<span dir="rtl">237</span>

<span dir="rtl">בליל סופת-שלג נשמע קול דופק בדלתו של מוכסן עשיר:</span>

<span dir="rtl">פיתחו לי! אני קופא מקור...</span>

<span dir="rtl">הקיץ המוכסן, נאנח ואמר לאשתו:</span>

<span dir="rtl">כמה אני מרחם עליו!</span>

<span dir="rtl">אמרה לו אשתו:</span>

<span dir="rtl">אם אתה מרחם עליו, קוּם פתח לו.</span>

<span dir="rtl">גער בה המוכסן:</span>

<span dir="rtl">טיפשה! אם אפתח לו וייחם לו, ייפסקו, חלילה,
רחמי...</span>

<span dir="rtl">245</span>

<span dir="rtl">עני בא אצל קרוב עשיר לבקש מאתו עזרה. מתחילה לא נענה לו
העשיר, ולסוף, כשראה שהאורח קבע לו דירה בביתו, נתן לו מה שביקש ואמר
לו:</span>

<span dir="rtl">מעכשיו אל תבוא אלי, אלא אם תהיה שמחה בביתי.</span>

<span dir="rtl">הסכים העני, נטל מה שנתנו לו – ויצא.</span>

<span dir="rtl">לא היו שעות מועטות – חזר ובא. כעס העשיר:</span>

<span dir="rtl">לא אמרתי לך, שלא תבוא אלי, אלא אם תהיה שמחה
בביתי?</span>

<span dir="rtl">החזיר לו העני:</span>

<span dir="rtl">בדרך נמלכתי ואמרתי: ודאי שמחה רבה היא בביתך שנפטרת
הימני, ועל שמחה זו באתי.</span>

<span dir="rtl">318</span>

<span dir="rtl">מעשה בעשיר קמצן, שמימיו לא נתן פרוטה לצדקה, וכשהגיעה
שעתו להיפטר מן העולם שלח לקרוא את הרב על-מנת למסור כל הונו לרשותו. שמע
הרב ואמר לתלמידיו:</span>

<span dir="rtl">כמה גדולים דברי-חכמים, שהיו אומרים: "והווי דן את כל-האדם
לכף-זכות". סופו של קמצן זה מוכיח על תחילתו. כל ימיו קימץ, כדי שיהא סיפק
בידו לעשות דבר גדול קודם מותו. אילמלא כך, לשם מה הוא מבקש למסור הונו
לרשותי?</span>

<span dir="rtl">וכשבא הרב, אמר לו החולה:</span>

<span dir="rtl">רבי, כל ממוני אני מפקיד בידך. בבקשה ממך, שתהא זהיר בו
כאדם הזהיר בשלו: אל תלוה מממוני אלא למהימנים ובריבית יפה. ולאחר מאה
ועשרים שנה תצווה, שגם הרב שימלא מקומך יעשה כך. ואף הוא, כשתגיע שעתו
יצווה כך על העתידים לבוא אחריו…</span>

<span dir="rtl">תמה הרב:</span>

<span dir="rtl">ומה יהיה סופו של דבר?</span>

<span dir="rtl">תמה גם החולה:</span>

<span dir="rtl">רבי, שמא אין אתה מאמין, חלילה, בתחיית-המתים? לעתיד לבוא,
אמצא, אם ירצה השם, מיליון שלם.</span>

<span dir="rtl"> </span>

<span dir="rtl">322</span>

<span dir="rtl">ערב-פסח נכנס רבי אייזל אצל עשיר קמצן לבקש נדבה בשביל
עניים לצורכי-החג. סירב הקמצן ולא נענה לו, ובשעת-מעשה עמד ובדק כיסיו משום
חשש של פירורי-חמץ.</span>

<span dir="rtl">אמר לו רבי אייזל:</span>

<span dir="rtl">רבי פלוני כיסיך שלך אינם טעונים בדיקה.</span>

<span dir="rtl">תמה הלה:</span>

<span dir="rtl">רבי, מה בין כיסי שלי לכיסיהם של אחרים?</span>

<span dir="rtl">החזיר לו רבי אייזל:</span>

<span dir="rtl">זה עתה ענה פיך בך, שאין אתה יהודי אלא עד הכיס...</span>

<span dir="rtl">326</span>

<span dir="rtl">עשיר קמצן מת, ועמד בנו ליד מיטתו ולא בכה. וכשבאו הקברנים
והוציאו את המת מן הבית והשמשים התחילו מקשקשים בקופסאות, פרץ הבן בבכי.
אמרו לו:</span>

<span dir="rtl">מה נמלכת עתה לבכות?</span>

<span dir="rtl">החזיר הבן:</span>

<span dir="rtl">עתה אני יודע שאבא מת: הנה קופסאות של צדקה מקשקשות, והוא
אינו בורח...</span>

<span dir="rtl">329</span>

<span dir="rtl">גבאי-צדקה באו לעשיר קמצן לבקש נדבה ל"מעות-חיטים".</span>

<span dir="rtl">סירב ואמר להם:</span>

<span dir="rtl">אני פטור. אח עני יש לי...</span>

<span dir="rtl">ולמחר בא אותו אח ליטול מן הקופה של "מעות-חיטים".</span>

<span dir="rtl">אמרו לו הגבאים:</span>

<span dir="rtl">אין אתה זקוק לכך; פלוני העשיר אחיך הוא.</span>

<span dir="rtl">נאנח העני:</span>

<span dir="rtl">אחי הוא, ואפילו פרוטה אחת אינו נותן לי.</span>

<span dir="rtl">חזרו הגבאים אל העשיר הקמצן ואמרו לו:</span>

<span dir="rtl">למה רימיתנו? אמרת: אח עני יש לך. עכשיו הוברר שאתה מתעלם
ממנו ואין אתה נותן לו כלום לצורכי-פסח.</span>

<span dir="rtl">החזיר להם העשיר הקמצן:</span>

<span dir="rtl">לחינם אתם קובלים עלי, שרימיתי אתכם. כלום אמרתי, שאני
נותן לאחי? לא אמרתי אלא שיש לי אח עני, ואם לאחי איני נותן, אתן
לזרים?</span>

<span dir="rtl"> </span>

<span dir="rtl">331</span>

<span dir="rtl">המגיד מרייצה **\[שלום הלוי\]** בא אצל עשיר לבקש נדבה.
סירב העשיר ולא נתן לו ולא כלום. אמר לו המגיד:</span>

<span dir="rtl">חבל, שלא היית בימי התנאים. אילו בימיהם היית, מובטחני,
שהיה חלב של עכו"ם נעשה היתר על-ידך.</span>

<span dir="rtl">תמה העשיר:</span>

<span dir="rtl">מה ענייני לכך?</span>

<span dir="rtl">הסביר לו המגיד:</span>

<span dir="rtl">למה אסרו חלב של עכו"ם? גזירה שמא עירב בו העכו"ם חלב של
בהמה טמאה. ואילו ממך ראיה, שבהמה טמאה אינה נחלבת כלל...</span>

<span dir="rtl">333</span>

<span dir="rtl">עני נכנס אצל עשיר. קיבלו העשיר בפנים חמורות ושאל:</span>

<span dir="rtl">מה בקשתך, רבי יהודי?</span>

<span dir="rtl">נתכרכמו פניו של העני:</span>

<span dir="rtl">שמא אין אתה מכירני? שלמה המלמד אני... מפי למדת תורה
בנעוריך.</span>

<span dir="rtl">התגסה העשיר והחזיר:</span>

<span dir="rtl">פטור אני מתורתך. כבר שכחתי את כולה.</span>

<span dir="rtl">נענה העני ואמר:</span>

<span dir="rtl">אם-כך, אין תימה, שלא הכרתני. רבותינו אמרו: "דרך-ארץ קדמה
לתורה", ואם תורה כבר שכחת – דרך-ארץ לא כל-שכן...</span>

**<span dir="rtl">ולסיכום יש מי שמאיים באמת על העשירי....</span>**

<span dir="rtl"> </span>

<span dir="rtl">340</span>

<span dir="rtl">קבצן ביקש להיכנס אצל עשיר. הקדימוֹ הלה ונעל את הדלת
בפניו. דפק הקבצן והיתרה בו:</span>

<span dir="rtl">אם אתה פותח לי – מוטב, ואם לאו – אשלח גיסי אליך.</span>

<span dir="rtl">פתח לו העשיר ושאל:</span>

<span dir="rtl">מי גיסך, אשר אירא אותו?</span>

<span dir="rtl">החזיר לו הקבצן:</span>

<span dir="rtl">את גיסי הכל יראים... שתיים בנות היו לו לחותני. אחת לקחתי
אני, ואת השנייה לקח – מלאך המוות...</span>
