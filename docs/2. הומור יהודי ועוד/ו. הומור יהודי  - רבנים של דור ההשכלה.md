**<span dir="rtl"><u>הומור יהודי 6 – רבנים של דור ההשכלה</u></span>**

**<span dir="rtl">דור ההשכלה? כמובן שזה לא דור.</span>**

**<span dir="rtl">ניתן לדבר על תהליך ארוך של שינויים תרבותיים באירופה
שמנסים לאפיין בשם אחד, "השכלה" או "נאורות" או "מודרנה".</span>**

**<span dir="rtl">תקופה: לתהליכים כאלה אין תאריך, אך אם אי אפשר בלי,
מדברים על אמצע המאה השבע עשרה, ומציינים למשל את דקארט, שפינוזה, או
ניוטון.</span>**

**<span dir="rtl">חשובים יותר המאפיינים:</span>**

**<span dir="rtl">ירידת מעמדה של הדת (גם פוליטית וגם הגותית)</span>**

**<span dir="rtl">התפשטות החילוניות.</span>**

**<span dir="rtl">מהאלוהים במרכז לאדם במרכז (הומניזם)</span>**

**<span dir="rtl">עליית מעמד המדע, תפוצת הידע (יש אומרים שהמצאת הדפוס
300 שנה קודם היא גורם מרכזי בתהליך).</span>**

**<span dir="rtl">הרציונליזם – התפשטות הדעה שהמוח האנושי יכול לפתור את
בעיות הקיום, החברה, המוסר וכל דבר.</span>**

**<span dir="rtl">יש לציין שלרוב התהליכים הייתה ריאקציה בהמשך, אבל זה
שייך להיסטוריונים ולפילוסופים ולא למתבדחים.</span>**

**<span dir="rtl">היהודים, שחיו בקהילות סגורות, לא נמלטו מההשכלה, אך
התהליכים היו מאוחרים יותר, איטיים יותר. חלקם היו מבפנים, וחלקם מבחוץ,
ואפילו בכפייה.</span>**

**<span dir="rtl">ונתחיל ב"רב מטעם" לפני הצגתו...</span>**

<span dir="rtl">449 **הרב מטעם המיותר**</span>

<span dir="rtl">שאלו לפרנסה של קהילה גדולה ברוסיה:</span>

<span dir="rtl">מה ראיתם להעמיד לכם "רב מטעם" כבד פה?</span>

<span dir="rtl">נאנח הפרנס והשיב:</span>

<span dir="rtl">חייכם שהיינו מוכרחים לכך, משום שלא מצאנו אילם...</span>

**<span dir="rtl">אם כן, רב מטעם הוא רב מיותר, ומדוע הוא קיים?</span>**

**<span dir="rtl">עד סוף המאה ה 18 (כלומר, עד 1800 כמעט) לא הורשו יהודים
לחיות ברוסיה הצארית.</span>**

**<span dir="rtl">אבל, קרה לרוסיה משהו דומה למה שקרה לישראל ב 1967. היא
כבשה שטחים שהיו חשובים לה (חלקים מפולין, ליטא, אוקראינה, רוסיה לבנה),
והתברר שעל האדמות האלה חיים יהודים... הרבה יהודים. והחל מתקופה זו, המרכז
היהודי הגדול בעולם הוא ברוסיה...</span>**

**<span dir="rtl">מצרה כזו אי אפשר להתעלם, ונקבעו תקנות מפלות רבות על
ידי הצארים, כמו "תחום המושב" (שנעסוק בו בהזדמנות אחרת), מיסוי
ועוד.</span>**

**<span dir="rtl">בין השאר, ניסתה ממשלת רוסיה לשלוט ביהודים באמצעות
הרבנים.</span>**

**<span dir="rtl">התוכן הבא הוא מתוך הספר "מוסד הרבנות מטעם ברוסיה", מאת
עזריאל שוחט, הוצאת אוניברסיטת חיפה, תשל"ו.</span>**

**<span dir="rtl">הדרישה הראשונה מתחילת המאה ה 19, היא שהרבנים חייבים
לנהל פנקסי רישום אוכלוסין, ולשם כך עליהם לדעת רוסית, גרמנית או
פולנית.</span>**

**<span dir="rtl">עדות על כך נמצאת בספר "תעודה לישראל" מאת ריב"ל (יצחק
דב בר לווינזון, 1788-1860, רוסיה) שהיה מהמשכילים הראשונים, ושיתף פעולה
עם השלטונות במטרה לפתח את ההשכלה בקרב היהודים. (וצריך לציין, שכוונות
השלטון לא תמיד היו רעות, כלומר דיכוי היהודים, אלא פעמים רבות היו דווקא
שילוב היהודים בחברה, ודומה למדי ליחס ממשלת ישראל לחרדים).</span>**

**<span dir="rtl">כבר בתקופה זו, מעיד ריב"ל, שהקהילות היו ממנות אנשים
יודעי רוסית ל"רב" כלפי השלטון, והרבנים המסורתיים המשיכו בתפקידם. (ריב"ל
מכנה זו "הרכבת חיגר על גב סומא" על בסיס אגדה תלמודית).</span>**

**<span dir="rtl">בשנת 1835 יוצא התקנון לענייני היהודים, ובין השאר הוא
קובע את תפקיד הרבנים:</span>**

1.  <span dir="rtl">להשגיח כי בעת תפילת ציבור ובמנהגי הדת יישמרו החוקים
    הקיימים. להסביר ליהודים את הדת שלהם... אבל ללא שימוש בשום אמצעי זולת
    דרך השכנוע.</span>

2.  <span dir="rtl">לכוון את היהודים לשמור חוקי המוסר ולקיים את חוקי
    הממלכה ואת ההוראות של השלטונות.</span>

3.  <span dir="rtl">למלא בעצמו בכל מחוז רבנותו את מצוות המילה ומתן השם
    לילודים, וגם לסדר קידושין וגיטין ולעסוק בהלוית מתים. (והערה: שאם
    יקשה על הרב לבצע בעצמו את הטקסים רשאית הקהילה לבחור לעזרתו יהודים
    מלומדים אחרים... בנוכחותו או ברשיון כתוב ממנו...)</span>

4.  <span dir="rtl">לנהל ספרי הנולדים והנפטרים, הנשואים והמגורשים,
    ולשלוח את הספרים לרשות הפלך בעברית וברוסית.</span>

<span dir="rtl">בנוסף, היהודים יבחרו את הרב כל שלוש שנים, הבחירה זקוקה
לאישור פקידות הפלך, והרב חייב להישבע שבועת אמונים.</span>

**<span dir="rtl">הרעיון הוא שהרב הוא פקיד ממשלתי ורק משכורתו משולמת על
ידי הקהילה...</span>**

**<span dir="rtl">עם זה, צריך להדגיש, שהמדיניות הרוסית לא הייתה בהכרח
אנטישמית (אם כי מגמות אנטישמיות היו והיו אצל רבים בהנהגה ובמימסד שלה).
הייתה מגמה שנפוצה באירופה לשלב את היהודים על ידי השכלה, מגמה שנתמכה על
ידי היהודים המשכילים. ברוסיה היה דגש גם על גיוס לצבא (מוכר
לנו?).</span>**

**<span dir="rtl">אבל ההומור מדגיש את בורותו של הרב מטעם.</span>**

<span dir="rtl">451</span>

<span dir="rtl">ההוא שבא ל"רב מטעם" שבעירו לרשום בספר הפקודים את הילד
שנולד לו.</span>

<span dir="rtl">בירכו "הרב" ברכת מזל טוב ושאל:</span>

<span dir="rtl">מה שם תקרא לבנך?</span>

<span dir="rtl">דן – השיב האב.</span>

<span dir="rtl">דן? – רגז "הרב" – אתה תקרא לבנך דן, השני יקרא לבנו
דניפר, השלישי יקרא לבתו וולגה... והשמות העבריים מה תהא עליהם?</span>

**<span dir="rtl">הרב מכיר את הנהר דון, אך לא את השם התנ"כי דן (כנראה
ההגייה ברוסית דומה).</span>**

**<span dir="rtl">מי נבחר להיות "רב מטעם"?</span>**

<span dir="rtl">452</span>

<span dir="rtl">שלושה רבנים היו לה לבוברויסק **(עיר בבלארוס):**</span>

<span dir="rtl">רבי רפאל שפירא – רבם של המתנגדים.</span>

<span dir="rtl">רבי שמריה נוח שניאורסון – רבם של החסידים,</span>

<span dir="rtl">ושלישי – "הרב מטעם".</span>

<span dir="rtl">פעם אחת ליגלג מושל המחוז על אחד מחשובי הפרנסים של הקהילה
ואמר לו:</span>

<span dir="rtl">רבכם קוביוסטוס הוא **\[כלומר מהמר\]** , בביתי הוא משחק
בקלפים כל יום ראשון בשבוע.</span>

<span dir="rtl">היתמם הפרנס ושאל:</span>

<span dir="rtl">הרב שפירא?</span>

<span dir="rtl">לא.</span>

<span dir="rtl">הרב שניאורסון?</span>

<span dir="rtl">לא.</span>

<span dir="rtl">אלא מי?</span>

<span dir="rtl">פלוני בן פלוני, הרב מטעם.</span>

<span dir="rtl">ליגלג הפרנס על המושל והחזיר לו:</span>

<span dir="rtl">הלה רבכם שלכם הוא, ולא רבנו שלנו.</span>

**<span dir="rtl">השיטה של כפילות ברבנות, ו"רב מטעם" שאינו צריך שום
הכשרה, מלבד ידיעת השפה הרוסית, אך מקבל שכר, וגם, פטור משירות צבאי
(מוכר??) הביאה גם לשחיתות.</span>**

**<span dir="rtl">וכך כותב, למשל, עזריאל שוחט בספרו הנ"ל:</span>**

<span dir="rtl">לפנינו קובלנה שנכתבה בשנת 1853 על ידי עניי העיר
ציצ'לניק, בפלך פודוליה, אל שר הפנים ביביקוב. בקובלנה זו של עניי העיר נגד
התקיפים שבה על העוולות בענין הטירונות (הגיוס לצבא) אנו קוראים:</span>

<span dir="rtl">הרץ דראבצק יש לו ארבעה בנים עובדים **\[בגיל עבודה\]**,
וכבר מזמן היה צריך לתת טירון אחד. הוא היה רשום כבר כמה פעמים בתור, אבל
עשו את הרץ הנ"ל ל"רב הממשלה" כדי שיוצא מן התור, ואחר שנתבע לדין, עשו
מעשה מרמה ומינו ל"רב הממשלה" את בנו חיים, שהוא שיכור ואדם מזיק, אף על פי
שישנו אצלנו "רב הממשלה" על ידי בחירות...</span>

**<span dir="rtl">כמובן, שהיו גם רבנים מטעם שהיו אנשים רציניים ומקובלים
על הקהילות.</span>**

**<span dir="rtl">מה שהכביד על הקהילות מאוד הייתה פרנסת הרבנים. מעתה היה
צריך לפרנס גם את "הרב מטעם" (שאמנם היה בתפקיד ממשלתי, כביכול, אך פרנסתו
הוטלה על הקהילה) וגם את הרבנים האמיתיים.</span>**

**<span dir="rtl">עד תקופה מסוימת הייתה אפשרות לקהילה לגבות מכס על בשר
כשר, וממנו מימנה משכורות אלה. בשנת 1844 נאסר הדבר, ונותרה רק האפשרות
לגייס תרומות בבתי הכנסת ומעשירי הקהילה (או לרמות בנושא מכסים, כמו שעשו
קהילות מסוימות, למשל, על ידי מינוי רבנים לתפקידים פיקטיביים של משגיחים
על הבשר וכד').</span>**

**<span dir="rtl">הרב מטעם היה נחשב למלשין, בגלל שבועת הנאמנות לממשלה,
שבה התחייב, למעשה, להלשין.</span>**

**<span dir="rtl">אחת השיטות המעניינות הייתה למנות רופא, שממילא מומן על
ידי הקהילה, לרב מטעם, ועל כך מספר הקטע הבא:</span>**

<span dir="rtl">450</span>

<span dir="rtl">ביום ראשון של ראש השנה מרד השופר, והתקיעות יצאו מתוכו
רסוקי איברים. ישבו הגבאים וטיכסו עצה:</span>

<span dir="rtl">מה לעשות לו לשופר, שלא יעמוד במרדו גם מחר.</span>

<span dir="rtl">אמר אחד מן הגבאים:</span>

<span dir="rtl">מקובלני, שופר שמרד אומרים עליו "ויהי נועם"</span>

**<span dir="rtl">\[תפילה שנאמר במוצ"ש לאחר ערבית, והיא פרק צ"א בתהילים
"יושב בסתר עליון..." אך מתחילים אותה עם הפסוק האחרון שבפרק הקודם: "ויהי
נעם אדני אלהינו עלינו..."\]</span>**

<span dir="rtl">נענה גבאי שני ואמר:</span>

<span dir="rtl">ואני שמעתי מפי בקיאים, שופר שמרד משרים אותו
בחומץ.</span>

<span dir="rtl">נגשו הגבאים אל "הרב מטעם", הדוקטור למדיצינה, שהוא יכריע
ביניהם.</span>

<span dir="rtl">שמע הרב הרופא את הפלוגתא, נמלך בדעתו ואמר:</span>

<span dir="rtl">עצתי, שנערב שתי הרפואות יחדיו: מנה אחת "ויהי נועם", ומנה
אחת חומץ...</span>

**<span dir="rtl">הרב – דוקטור היה חלק מתופעה רחבה יותר, מאשר איחוד
משכורות בין רב ובין רופא.</span>**

**<span dir="rtl">וכך מספר עזריאל שוחט בספרו:</span>**

<span dir="rtl">"בשנת 1840 ניתנה האפשרות למשכילים היהודים לחוות את דעתם
בפומבי בשאלות החינוך וההנהגה הדתית.... נתמנו ועדות... שנתבקשו להציע
הצעות בדבר הדרכים לתיקונם של היהודים ובמיוחד בדבר תיקון החינוך והרבנות,
לוועדות אלה צורפו יהודים.</span>

<span dir="rtl">חברי הוועדה בוילנה, המשכילים ניסן רוזנטאל וצבי קלאצ'קו
ואתם הצנזור טוגנדהול וליליינטאל... חיברו "קול קורא" ושלחוהו לכמה
מקומות.</span>

<span dir="rtl">בין השאר הציעו, שכל עוד אין רבנים מתאימים ברוסיה, יבחרו
מרצון הממשלה רבנים מאשכנז אשר השיגו מעלת רב (דאקטר), לרבני
פלך..."</span>

**<span dir="rtl">אבל בהמשך, ביקורת של ר מרדכי אהרן גינצבורג (1795-1846
ממשכילי וילנה). הוא לא היה מרוצה מן הרבנים "הדאקטארין" שבגרמניה בגלל
בורותם בתורה. אבל עוד יותר לא מרוצה מרבני רוסיה:</span>**

<span dir="rtl">"אבל מה אעשה לכם ואתם **\[רבני רוסיה\]** חסרי חכמה מכל
וכל, ומי לא יודה בסתר לבבו כי יתרון להם עליכם.... הן הדאקטרין המה אנשים
אשר כח בהם לעמוד בהיכל מלך ולהתווכח עם חכמי עולם, ואתם כחכם בבתי המדרש
לפלפל בהלכות טרפות וכשרות – דעה אין בלבכם ודבר אין בפיכם."</span>

**<span dir="rtl">ההשכלה בגרמניה הביאה את תנועת הרפורמה (שנקראה שם
"יהדות ליברלית"), ובאמצע המאה ה 19 התרבו רבנים בוגרי
אוניברסיטאות.</span>**

**<span dir="rtl">אבל הליברליות הזאת לא נקלטה במזרח...</span>**

<span dir="rtl">455</span>

<span dir="rtl">המגיד מרייצה **\[רבי שלום הלוי\]** היה אומר:</span>

<span dir="rtl">שלושה דוקטורים הם: "סומך נופלים" – דוקטור לנכפים
**\[חולי אפילפסיה\]**. "רופא חולים" – דוקטור לכל מיני מחלות. "מתיר
אסורים" – רב דוקטור לפילוסופיה המתיר את כל האיסורים שבתורה.</span>

**<span dir="rtl">"סומך נופלים ורופא חולים ומתיר אסורים" הוא חלק משפט
המופיע בתפילת שמונה עשרה בברכה השניה, המסתיימת ב"ברוך אתה ה' מחיה
מתים".</span>**

**<span dir="rtl">העוקץ הוא, כמובן, בהחלפת "אסורים" במובן של אסירים, שה'
מביא לשחרורם, ב"איסורים" או בדברים "האסורים" שהם חלק ממצוות
התורה.</span>**

<span dir="rtl">456</span>

<span dir="rtl">הרב מלבי"ם הוזמן למסיבה של עסקנים. היו שם גם חמישה רבנים
דוקטורים מן "המתוקנים". וכשהוא נכנס לחש אחד מחמישה אלו לשכנו, דרך
לגלוג:</span>

<span dir="rtl">הלה שקול כנגד משה רבנו.</span>

<span dir="rtl">הגיע הלחש לאזניו של הרב מלבים, חזר ולחש גם הוא
לשכנו:</span>

<span dir="rtl">וחמישה אלו – כנגד חמישה חומשי תורה של משה רבנו...</span>

**<span dir="rtl">הרב מלבי"ם, מאיר לייבוש בן יחיאל מיכל וייזר, 1809 –
1879, אוקראינה, פרוסיה, רומניה, היה רב, דרשן, פרשן מקרא ועוד. נאבק נגד
הרפורמים בעיקר ברומניה.</span>**

**<span dir="rtl">היה סבו או רב סבו של מיכאל הלפרין....</span>**

**<span dir="rtl">"המתוקנים" – אלו כבר הרפורמיים.</span>**

**<span dir="rtl">צריך לשים למשמעויות השונות של המילה "כנגד".</span>**

**<span dir="rtl">"כנגד ארבעה בנים דברה תורה", המשמעות היא לא שהיא דיברה
נגדם, אלא שזה היה נושא דיבורה.</span>**

**<span dir="rtl">"שקול כנגד" – המשמעות היא, משקלו כמו...</span>**

**<span dir="rtl">אבל המלבי"ם מנצל את המילה לשימוש במשמעות המקובלת של
ניגוד – חמישה אלו מתנגדים לתורת משה רבנו...</span>**

<span dir="rtl">459</span>

<span dir="rtl">רבי שמשון רפאל הירש היה אומר:</span>

<span dir="rtl">משרבו רבנים דוקטורים בישראל נעשתה היהדות חולנית.</span>

**<span dir="rtl">רש"ר הירש (רבי שמשון רפאל הירש, 1808 -1888, גרמניה),
היה מאבות הנאו-אורתודוקסיה היהודית בגרמניה. תנועה זו תמכה בהתאמת החיים
היהודיים למודרנה, והשתלבות במדינה, אך תוך שמירת ההלכה במלואה.  
הנאו- אורתודוקסים נאבקו נגד הרפורמיים, שלשם השתלבות בחברה הכללית שינו את
ההלכה או הקלו בה.</span>**

**<span dir="rtl">אפשר לראות בנאו-אורתודוקסיה הטרמה לציונות
הדתית.</span>**

**<span dir="rtl">וקטע רציני יותר, שמראה כיצד הרב הישן רואה את
המתקנים:</span>**

<span dir="rtl">480</span>

<span dir="rtl">בזמנו של דוד פרידלנדר שימש רבי צבי-הירש מווידיסלב מגיד
בברלין, פעם אחת התווכח עם חבריו ותלמידיו של פרידלנדר, שבישו לתקן את
התפילה על דרך הנוי החיצוני, ואמר להם:</span>

<span dir="rtl">הרשוני נא, אתם המתנאים לפני המקום, ואספר לכם מעשה
שהיה.</span>

<span dir="rtl">סוחר אחד ירד ליריד הגדול של לייפציג והרוויח שם ממון
הרבה. וכששב מן היריד הביא מתנות טובות לאשתו ולכל בני ביתו. לא שכח גם את
המשרתת הזקנה, ואף לה הביא מתנה טובה: מפוח יד קטן, שלא תצטרך מכאן ואילך
להפיח את המיחם בפה. שמחה הזקנה ומיד יצאה לנסות כוחו של המפוח. שפתה את
המיחם והתחילה נופחת בו במפוח. עמלה רבע שעה, עמלה חצי שעה, שפעה כולה זיעה
ובידה לא עלה כלום, המיחם נשאר צונן כשהיה.</span>

<span dir="rtl">כעסה הזקנה והשליכה את המפוח לפני בעל הבית וצווחה: "למה
הבאת לי זה לשחק בי"?</span>

<span dir="rtl">קם בעל הבית ויצא לראות במה כוחו של המיחם גדול, שאין
המפוח שולט בו. הסתכל וראה: הזקנה מילאה את המיחם מים ואת הארובה פחם
ושבבים, ואש להצית את הפחם ואת השבבים לא הביאה. ליגלג עליה ואמר
לה:</span>

<span dir="rtl">"טיפשה שבטיפשות, מה יועילו לך כל המפוחים שבעולם, אם
ניצוץ אש אין"?</span>

**<span dir="rtl">דוד פרידלנדר (1750-1834) מראשי הקהילה ומהמשכילים
היהודיים בברלין.</span>**

**<span dir="rtl">צבי הירש מווידיסלב – לא מצאתי פרטים ביוגרפים. היה
"מגיד מישרים" חיבר לפחות שני ספרים – "ארץ צבי" (1786) ו"עשרה למאה"
(1791).</span>**

**<span dir="rtl">הרעיון ברור – לכם המחדשים אין את ניצוץ האמונה, ולכן
מאמציכם לייפות את התפילה לא יועילו לעשותה פופולרית יותר.</span>**

**<span dir="rtl">אך הליטאים, שהיו השמרנים ביותר, ראו ברבני אשכנז "גויים
גמורים".</span>**

<span dir="rtl">454</span>

<span dir="rtl">המגיד מרייצה **\[רבי שלום הלוי\]** נזדמן לקרון אחד של
הרכבת עם שני רבנים דוקטורים, שהירבו שיחה עם אישה יפה. נתן המגיד עין בהם
ואמר להם:</span>

<span dir="rtl">מסתכל אני ורואה, שגדולים אתם בצידקות אפילו מרבנו גרשום
מאור הגולה.</span>

<span dir="rtl">תמהו הרבנים הדוקטורים:</span>

<span dir="rtl">הא כיצד?</span>

<span dir="rtl">הסביר להם המגיד:</span>

<span dir="rtl">לפנים בישראל היה אדם נושא שתי נשים ויותר. בא רבנו גרשום
מאור הגולה והחרים את הנושא שתיים, וגזר, שלא יישא אדם מישראל אלא אחת.
ואילו אתם מחמירים על עצמכם עוד יותר, ושניכם מסתפקים באחת...</span>

<span dir="rtl">461</span>

<span dir="rtl">שאל ליטאי לחברו:</span>

<span dir="rtl">קיימא לן: לגוורדיא של המלך לוקחים גויים גדולים. וקשה:
הואיל וכך, מפני מה אין לוקחים לגוורדיה של המלך את רבני אשכנז, שאין כמותם
גויים גדולים?</span>

<span dir="rtl">תירץ לו חברו:</span>

<span dir="rtl">לא קושיה. בגוורדיה של המלך כל הגויים שווים, ואילו רבני
אשכנז כל אחד מהם גוי גדול מחברו.</span>

**<span dir="rtl">ושוב התייחסות לרב הרפורמי כלא באמת דתי:</span>**

<span dir="rtl">429</span>

<span dir="rtl">ההוא שבא לרבי אהרן חורין, הרב הרפורמי הידוע, ואמר
לו:</span>

<span dir="rtl">רבי, מעירי באתי אליך לדון עם הקדוש ברוך הוא, שיש לי עליו
כמה תביעות.</span>

<span dir="rtl">תמה רבי אהרן ואמר לו:</span>

<span dir="rtl">שמא אין רב בעירך, שטרחת לבוא אלי?</span>

<span dir="rtl">החזיר לו הלה:</span>

<span dir="rtl">ודאי יש לנו רב בעירנו, אבל חוששני, שמחמת שהוא ירא את
אלהים יטה את הדין ויזכה אותו. ואילו עליך, רבי, שמעתי, שאין יראת אלהים
בלבך ומובטחני שתדון דין אמת.</span>

**<span dir="rtl">ר' אהרן חורין (1766-1844 רומניה) היה ממבשרי הרפורמה
ביהדות.  
לאבי התנועה הרפורמית נחשב אברהם גייגר (1810-1874 גרמניה). אבל מתחילת
המאה התשע עשרה (1800) ואפילו קודם, בעקבות התפשטות ההשכלה בין היהודים,
התחילו קבוצות של רבנים לתבוע שינויים במנהג ואפילו בהלכה.  
ר' אהרן חורין, למשל, החל את "מרדנותו" כנגד השמרנות בהונגריה – רומניה,
בויכוח על עור התפילין, ובמאבק "איום ונורא" על כשרותו של דג מסוים... אבל
בסוף ימיו הגיע עד כדי תמיכה בהעברת יום המנוחה ליום ראשון.</span>**

**<span dir="rtl">בתקופתו התגבשה גם האורתודוקסיה הקנאית, שאחד מראשיה
הידועים הוא החת"ם סופר (1762 – 1839 גרמניה, הונגריה) הידוע באמרתו: "החדש
אסור מן התורה".</span>**

**<span dir="rtl">צריך להדגיש, שתנועת הרפורמה בכל שלביה וגלגוליה התעוררה
<u>כדי לשמור על היהדות ולא כדי להתבולל</u> (כמו שמאשימים אותה מתנגדיה)
אבל בוודאי הייתה צעד ביניים להתבוללות ליהודים רבים. יחד עם זה גם החומרות
של האורתודוקסים הקנאים לא מנעו התבוללות. כך שכל צד יכול להאשים את האחר
בסיכון היהדות.</span>**

**<span dir="rtl">על רקע זה, ניתן אולי להבין את הקטע הבא:</span>**

<span dir="rtl">428</span>

<span dir="rtl">כשביקש רבי צבי הירש חיות לעלות לכיסא הרבנות של זאלקווה
שאלו הפרנסים את רבי יעקב משולם אורנשטיין, רבה של לבוב, ורבי יעקב משולם
הסכים.</span>

<span dir="rtl">אמר לו רבי מרדכי זאב בנו:</span>

<span dir="rtl">אבא, תמה אני עליך שהסכמת. יודע אתה ברבי צבי הירש, שהוא
עוסק הרבה בחכמות חיצוניות, וכיצד אין אתה חושש, שמא אין תוכו כברו?</span>

<span dir="rtl">החזיר לו רבי יעקב משולם:</span>

<span dir="rtl">היא הנותנת, בני. משום שהוא עוסק הרבה בחכמות חיצוניות
הסכמתי ליתן עליו עול רבנות, שאם לא כן חוששים לו, שמא ילך וישתמד, ונמצא,
אנו מפסידים אדם גדול בתורה.</span>

**<span dir="rtl">יעקב משולם אורנשטיין (1775 – 1839 גליציה) רב
מפורסם.</span>**

**<span dir="rtl">צבי הירש חיות (1805 – 1855, גליציה) מרבני גליציה
הבודדים המקורבים למשכילים (על פי הויקיפדיה). והמתח המובע בקטע לעיל,
ברור.</span>**

**<span dir="rtl">במאה העשרים התגבשו התנועות האורתודוקסית, הקונסרבטיבית
והרפורמית, כמו גם החילוניות (הציונות החילונית, הסוציאליזם,
וצירופיהם).</span>**

**<span dir="rtl">בהתפתחויות ההיסטוריות במאה העשרים, ובעיקר בעקבות
השואה, הזרם הרפורמי תפס מקום מרכזי ביהדות ארה"ב. אבל זרמי היהדות בארה"ב
הם פרשה סבוכה לעצמה.... בישראל, הזרמים הלא אורתודוקסים חלשים, מן הסתם,
מפני שהחילונים מהווים בה רוב (בארה"ב, עצם היותך יהודי, בדרך כלל, תביא
אותך לקהילה מסוימת).</span>**
