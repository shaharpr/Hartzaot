**<span dir="rtl"><u>הומור יהודי 5 – רבנים</u></span>**

<span dir="rtl">418</span>

<span dir="rtl">ר' ישראל היה אומר:</span>

<span dir="rtl">רב שקהילתו לא העבירה אותו מן הרבנות – אינו בכלל
רב.</span>

<span dir="rtl">העבירה אותו – אינו בכלל אדם.</span>

**<span dir="rtl">קטע זה, עוסק אולי יותר בר' ישראל והשקפותיו מאשר בנושא
הרבנות, אך ממנו נבין בהמשך שמהרב נדרש לעמוד בחומרות ההלכה, וגם להיות
מוסרי ואנושי, ולפעמים יש סתירה בין זה לזה.</span>**

**<span dir="rtl">אך תחילה לר' ישראל סלנטר.</span>**

**<span dir="rtl">ר' ישראל סלנטר (ישראל ליפקין מסלנט 1810 – 1883, ליטא,
פולין, פרוסיה)</span>**

**<span dir="rtl">מכונה "אבי תנועת המוסר".</span>**

**<span dir="rtl">תנועה שהדגישה את המוסר היהודי ותבעה להכניס לישיבות,
בנוסף ללימוד הגמרא גם את ספרות המוסר כמו "חובות הלבבות" לר' בחיי אבן
פקודה, ו"מסילת ישרים" לר' משה חיים לוצטו.</span>**

**<span dir="rtl">תנועת המוסר גרמה לויכוח חריף, מפני שרבנים גדולים
וחשובים ראו בלימוד הגמרא בישיבות את המשימה האחת והיחידה, וכל השאר נחשב
לביטול זמן. בסופו של דבר נוצרה מין פשרה, שברוב הישיבות מקדישים זמן קצר
יחסית ללימוד ספרי מוסר. אבל, לדעתי, התנועה הזאת נכשלה, ודי להביט ברבנות
בישראל...</span>**

**<span dir="rtl">כך כותב ר' ישראל סלנטר</span>**

<span dir="rtl">כדומה, במחוזותינו אלו, תהילה לאל, איסורי נבילות וטריפות
ודומיהם <u>מוטבעים בנפש הישראלי</u>, עד אשר לא יצטרך שום איש לאכוף טבעו
ותאוותו להתרחק מהם, כי המה לו לזרא. הלא לא יעלה חלילה על לב שום אחד
ממוכרי בשר כשר, להתרפות מלדרוש אצל מורה-צדק **(כלומר, רב)** במצאו שום
דבר שיש בו חשש טרפות באיברים הפנימיים, עם היות לו לפעמים בעניין כזה הפסד
מרובה, ואין יודע בו זולתו. מורא שמים עליו בטבעו והרגלו. חלילה לו מרשע
להכשיל את ישראל.  
ואולם, בעוונותינו הרבים, <u>במשא ומתן הוא בהיפך</u>: רוב בני-אדם לא
ידרשו על חשש גזל ועושק מעצמם, טרם יתבענו חבירו, ומהם אשר גם אחר התביעה
יעשה תחבולות מרמה או יעיז. והלא בתורה הכל שווה, זה לא-תעשה וזה לא-תעשה,
כפי עניין התורה ומשפטיה, "ובשר בשדה טרפה לא תאכלו" (שמות כב, ל),
"לא-תאכלו כל-נבלה" (דברים יד, כא), או "לא-תעשק את-רעך ולא תגזל" (ויקרא
יט, יג) ודומיהם.</span>

**<span dir="rtl">(מתוך "איגרת המוסר" לר' ישראל סלנטר, אתר "דעת"
ברשת).</span>**

**<span dir="rtl">לא ניכנס לשאלה אם ההלכה באמת רואה את שני אלה כשווים
בחומרתם. אך מהדברים הללו של ר' ישראל סלנטר, ניתן להבין את הקטע לעיל
(418), כנראה,</span>**

**<span dir="rtl">שאם הקהילה אינה מסלקת את הרב, הוא יותר מוסרי מהלכתי
("אינו רב"). אם היא מסלקת אותו הוא יותר הלכתי ממוסרי ("אינו אדם").
המוסריות קודמת, לדעת ר' ישראל, להלכה.</span>**

**<span dir="rtl">וכסטייה קלה לטובת תנועת המוסר, חידוד נוסף, שכנראה,
מתייחס לר' ישראל סלנטר:</span>**

<span dir="rtl">650</span>

<span dir="rtl">חסיד ריז'יני סיפר לרבי ישראל על הסיגופים המרובים והקשים,
שהוא מסגף את עצמו:</span>

<span dir="rtl">אין הוא טועם שום משקה בעולם, חוץ ממים, מסמרים תקועים לו
בסנדליו, "גלגול-שלג" הוא מקיים בכל יום, וכל יום הוא גם לוקה
ארבעים.</span>

<span dir="rtl">זקף רבי ישראל אצבע כלפי החלון ואמר לו:</span>

<span dir="rtl">רואה אתה את זה שבחצר. אף הוא אינו טועם שום משקה בעולם,
חוץ ממים, אף הוא מסמרים תקועים לו בסנדליו, אף הוא מקיים "גלגול-שלג" כל
יום, אף הוא לוקה כל יום ארבעים וגם יותר מארבעים – ואף-על-פי-כן אינו אלא
סוס...</span>

**<span dir="rtl">אך נחזור לרבנים...</span>**

**<span dir="rtl">הרב היה ממונה של הקהילה, כלומר, נבחר על ידי הפרנסים
ומקבל שכר מהם. שכרו היה תלוי בפרנסים או/ו בעשירי הקהילה.</span>**

**<span dir="rtl">בקהילות עניות מצבו היה לא קל.</span>**

<span dir="rtl">405</span>

<span dir="rtl">שאלו לאחד מפרנסי הקהילה:</span>

<span dir="rtl">מה מצבו של הרב בעירו?</span>

<span dir="rtl">החזיר הפרנס:</span>

<span dir="rtl">צדקה עשה הקדוש ברוך הוא עם הרב שלנו, שנתן בו דעה לצום כל
יום שני וחמישי. אילמלא כך, היה גווע חלילה ברעב...</span>

<span dir="rtl">406</span>

<span dir="rtl">הרב חלה. בא הרופא, בדקו ואמר:</span>

<span dir="rtl">תקנתו, שישתה חלב הרבה ויטייל הרבה.</span>

<span dir="rtl">בו ביום קראו פרנסי הקהילה אסיפה רבה:</span>

<span dir="rtl">מה לעשות ויהא בידו של הרב לקיים מצוות הרופא?</span>

<span dir="rtl">דנו ודנו עד שעה מאוחרת בלילה, ולבסוף החליטו פה
אחד:</span>

<span dir="rtl">לעת עתה ילך הרב לטייל, ועל החלב ידונו באסיפה
אחרת.</span>

**<span dir="rtl">מזכיר לנו משהו.... למרות שהבדיחות בגיל של מאות שנים,
כאילו נכתבו היום.</span>**

**<span dir="rtl">וגם זה חידוד הנשמע גם בימינו (אולי דרך מי שקרא את
דרויאנוב...)</span>**

<span dir="rtl">403</span>

<span dir="rtl">עשיר אחד מעשירי העיר שאל להרב על מצב פרנסתו.</span>

<span dir="rtl">אמר לו הרב:</span>

<span dir="rtl">אילו היו בעירנו חמישה שישה בעלי בתים כמוך, הייתי מתפרנס
ברווחה ולא בצמצום.</span>

<span dir="rtl">נתכרכמו פניו של אותו עשיר ושאל בשפה רפה:</span>

<span dir="rtl">רבי, מה טובת הנאה יש לך הימני?</span>

<span dir="rtl">החזיר לו הרב:</span>

<span dir="rtl">זהו שאמרתי, אילו היו בעירנו חמישה שישה בעלי בתים כמוך
הייתי מתפרנס ברווחה ולא בצמצום, אבל מה אעשה ורוב בעלי הבתים שבעירנו הם
כמוך!...</span>

**<span dir="rtl">ויותר חריף אפילו מזה...</span>**

<span dir="rtl">413</span>

<span dir="rtl">ערב יום טוב שלח חשוב אחד מחשובי הקהילה לרב שבעירו שקל
פחות רבע "מתנת רגל". נטל הרב את המטבעות מידי השליח ולא זז מלחבבן שעה
שלמה. הקפידה אשתו הרבנית ואמרה לו:</span>

<span dir="rtl">כל כך חביבות עליך פרוטות אלו?</span>

<span dir="rtl">החזיר לה הרב:</span>

<span dir="rtl">מסתכל אני בהן ורואה, ששלוש קללות הן טבולות, ולפיכך הן
חביבות עלי.</span>

<span dir="rtl">מתחילה היתה דעתו של המשלח לשלוח לי שקל שלם. מחתה אשתו
ואמרה:</span>

<span dir="rtl">"שקל שלם תשלח לו? תיפח רוחו!"</span>

<span dir="rtl">נענה הוא ואמר:</span>

<span dir="rtl">"אלא מה, מחצית השקל אשלח לו? ימח שמו, ייעלב וייטור
לי".</span>

<span dir="rtl">חזרה היא ואמרה:</span>

<span dir="rtl">"אם כן, שלח לו שלושה רבעים וייחנק".</span>

<span dir="rtl">וכך עשה...</span>

**<span dir="rtl">ונראה שהשכר המצומצם הושלם במתנות לחגים.</span>**

**<span dir="rtl">אך רבנים ידועים ומפורסמים, הקהילות היו מחזרות אחריהם,
בעיקר קהילות גדולות ועשירות:</span>**

<span dir="rtl">409</span>

<span dir="rtl">רב הודיע לפרנסים שהוא מסתלק מן הרבנות בעירם, משום שהוזמן
לרבנות בוורמיזא.</span>

<span dir="rtl">זכות גדולה נתגלגלה לו, אמר הרב, שישמש ברבנות בעיר שלמד
בה רש"י.</span>

<span dir="rtl">נכנסו הפרנסים לישיבה והודיעו להרב, שהם מוסיפים לו על
שכרו, ובלבד שלא יעזוב את עירם. ונענה להם הרב.</span>

<span dir="rtl">היה שם ליצן אחד ואמר:</span>

<span dir="rtl">עכשיו מוכח להדיא **\[בגלוי\]**, שרש"י ותוספות הלכה
כתוספות, שכן בשביל רש"י ביקש רבנו לעזוב אותנו, ובשביל "תוספות" נשאר
בתוכנו....</span>

**<span dir="rtl">רש"י – ר' שלמה יצחקי (1040 – 1105). נולד בטרואה
(טרוייש) שבצרפת, למד תורה בישיבות אשכנז מייץ וורמייזא, חזר לטרואה.  
גדול פרשני המקרא והתלמוד, עם נטייה לפשט אך יחד עם שימוש במדרשי חז"ל כאשר
אין הסבר מספיק לפשט.</span>**

**<span dir="rtl">אינו נחשב לפוסק (או, לפחות, מחלוקת). קיימות שו"ת שלו
אך לא בוודאות שלו.</span>**

**<span dir="rtl">"התוספות" – חיבורי פרשנות אשכנזיים לשלושים מסכתות
בתלמוד (בתלמוד יש 37 מסכתות), שנכתבו על ידי פרשנים רבים במאות השתים עשרה
והשלוש עשרה. מוזכרים 44 מהפרשנים. ראשיתם תלמידי רש"י ובני משפחתו (נכדיו,
כמו הרשב"ם, רבנו תם), אך נוספו להם חכמים מאשכנז ואף מאנגליה. המטרה
העיקרית של פרשנותם, היא פתרון לסתירות. המפרשים נקראים "בעלי התוספות".
פירושיהם מופיעים בדף התלמוד מול פירוש רש"י (כלומר, בשוליו האחרים של
הדף).</span>**

**<span dir="rtl">"הלכה כ" – מכיוון שיש פירושים רבים וחילוקי דעות רבים
בפסיקת הלכה, קיימת גם היררכיה, לפחות, שטחית, של הפוסקים, במקרה של חילוקי
דעות. למשל: תלמוד ירושלמי ותלמוד בבלי – הלכה כבבלי. ראשונים ואחרונים –
הלכה כאחרונים. איני יודע אם יש עדיפות לתוספות על רש"י (שלא מתייחסים אליו
כפוסק), וזו כנראה המצאתו של הליצן.</span>**

**<span dir="rtl">אך יש רבנים ויש רבנים.</span>**

**<span dir="rtl">למשל, קיימת אפשרות לסלק את הרב...</span>**

<span dir="rtl">419</span>

<span dir="rtl">בני העיר ביקשו לסלק את הרב, שלא היה מקובל עליהם, ולמנות
אחר במקומו. אמר להם הרב:</span>

<span dir="rtl">על פי דין תורה אסור לי לעשות רצונכם ולהסתלק.</span>

<span dir="rtl">אמרו לו:</span>

<span dir="rtl">פרש דבריך.</span>

<span dir="rtl">החזיר הרב:</span>

<span dir="rtl">אתם עדים, שרצונן של כל ערי ישראל שאשמש ברבנות דווקא
בעירכם, יוצאת מן הכלל רק עירכם בלבד. והרי זה דין מפורש: "יחיד ורבים –
הלכה כרבים" (ברכות ל"ז א)</span>

**<span dir="rtl">ואפילו, רבנים נוטלי שוחד, שהרי הרב הוא גם דיין, בזמן
שיהודים לא נטו ללכת לערכאות הגויים (ורבנו הגדול, הרב מצגר לא חידש הלכה
בעניין שוחד...).</span>**

**<span dir="rtl">ההומור העממי לא סולח, כמובן, לרב המשוחד.</span>**

<span dir="rtl">424</span>

<span dir="rtl">שאלו לליצן חריף:</span>

<span dir="rtl">מפני מה מצוי שבר אצל רבנים?</span>

<span dir="rtl">החזיר הליצן:</span>

<span dir="rtl">בואו ואסביר לכם. התורה אמרה: "כי השוחד יעוור"(שמות כ"ג).
וחכמים אמרו: "פסיעה גסה נוטלת אחד מת"ק ממאור עיניו של אדם" (ברכות
מ"ג).</span>

<span dir="rtl">והרי רב שעיניו כהות אין אתה יודע מה גרם לו – מיקח שוחד,
או פסיעה גסה, שהוא פוסע לבתי כנסיות ולבתי מדרשאות.</span>

<span dir="rtl">מה עושה הקדוש ברוך הוא? נותן לו שבר, כדי שבעל כורחו תהא
פסיעתו פסיעה דקה, וידעו הכל, שמחמת שוחד כהו עיניו.</span>

**<span dir="rtl">"השוחד יעוור" משמש גם בחידוד הבא:</span>**

<span dir="rtl">425</span>

<span dir="rtl">אמרו עליו על דיין שנתחרש:</span>

<span dir="rtl">משמע שהבטיחו ליתן לו שוחד, ורימו אותו ולא נתנו
לו.</span>

<span dir="rtl">אילו נתנו לו והיה רואה ונהנה, היו עיניו לוקות, שנאמר:
"כי השוחד יעוור".</span>

<span dir="rtl">עכשיו שלא ראה, אלא רק הבטיחו לו, והוא שמע ונהנה – לקו
אוזניו.</span>

<span dir="rtl">426</span>

<span dir="rtl">בעיר אחת של גליל לבוב שימש רב, שהיה מפורסם לגדול בתורה
ובחכמה, אבל היה חשוד על מיקח שוחד. פעם אחת כתב לו רבי יוסף שאול הלוי
נתנסון, רבה הגדול של לבוב, וסיים את מכתבו:</span>

<span dir="rtl">"הכל יודוך והכל ישבחוך, והכל יאמרו: אין קדוש".</span>

**<span dir="rtl">העקיצה היא בחיתוך הפסוק המלא מתוך תפילת שחרית לשבת
ויום טוב:</span>**

**<span dir="rtl">"הכל יודוך והכל ישבחוך, והכל יאמרו: אין קדוש כה'
".</span>**

**<span dir="rtl">ר' יוסף שאול הלוי נתנסון (1810 – 1875) היה רבה של לבוב
(למברג) במשך שנים רבות ונחשב לאחד מגדולי פוסקי ההלכה במאה התשע
עשרה.</span>**

**<span dir="rtl">בין השאר הרשה להשתמש בשבת בשעון שמדליק אוטומטית נר (!)
ועל סמך פסיקה זו משתמשים הדתיים היום בשעוני שבת.</span>**

**<span dir="rtl">לבוב, נקראת גם למברג, היא עיר במזרח גליציה, היום
באוקראינה, ובעבר הייתה בפולין וגם באוסטריה. הייתה מרכז יהודי
חשוב.</span>**

<span dir="rtl">422</span>

<span dir="rtl">שניים באו לרב לדין. עד שהתובע עמד וסידר טענותיו מצא
הנתבע שעת כושר לשחד את הרב, וכשגמר התובע לטעון אמר הרב לנתבע:</span>

<span dir="rtl">ומה תשובה אתה מחזיר? ודאי אתה טוען להד"ם.</span>

<span dir="rtl">הבין הנתבע את הרמז, שרמז לו הרב, נענה ואמר:</span>

<span dir="rtl">הן, רבי. אני טוען להד"ם.</span>

<span dir="rtl">נענה אחריו התובע ואמר:</span>

<span dir="rtl">רבי, אף אני טוען להד"ם.</span>

<span dir="rtl">תמה הרב:</span>

<span dir="rtl">מה פירוש, אתה טוען להד"ם?</span>

<span dir="rtl">החזיר לו התובע:</span>

<span dir="rtl">רבי, הוא טוען להד"ם –"לא היו דברים מעולם", ואני טוען
להד"ם – "למדו היטב, דרשו משפט" **\[ישעיהו א'\]**.</span>

**<span dir="rtl">וכמובן, אין להבין מכאן שרוב הרבנים היו נוטלי שוחד,
אלא, כרגיל, על מי שנוהג כראוי, לא מספרים בדיחות.</span>**

**<span dir="rtl">ויש רבנים צנועים</span>**

<span dir="rtl">433</span>

<span dir="rtl">פעם אחת סנט הפרנס ברב שבעירו:</span>

<span dir="rtl">רבי, על כבודך אי אתה חס. בבגד בלוי אתה יוצא לשוק.</span>

<span dir="rtl">החזיר לו הרב:</span>

<span dir="rtl">למה אתגאה? הכל יודעים אותי כאן.</span>

<span dir="rtl">לימים נזדמנו שניהם לעיר אחרת ושוב יצא הרב לשוק כשהוא
לבוש בגדו הבלוי. אמר לו הפרנס:</span>

<span dir="rtl">רבי, לא גנאי הוא לך, שגם כאן אתה יוצא בבגד בלוי?</span>

<span dir="rtl">החזיר לו הרב:</span>

<span dir="rtl">למה אתגאה? אין איש יודע אותי כאן.</span>

**<span dir="rtl">ואת רבי אייזל חריף הכרנו כבר. (רבי יהושע יצחק שפירא,
המאה התשע עשרה, ליטא, פולין)</span>**

**<span dir="rtl">נכיר אותו בבית המרחץ (אין מקלחת בבית...)</span>**

<span dir="rtl">435</span>

<span dir="rtl">ערב שבת ישב רבי אייזל חריף בית המרחץ ורחץ לכבוד שבת.
ניגש אליו אדם אחד מאחוריו והצליף לו על גבו בדרך שחוק.</span>

<span dir="rtl">וכשהיפנה רבי אייזל את ראשו, נזדעזע המצליף והתחיל לגמגם
מחמת בושה:</span>

<span dir="rtl">רבי, סלח נא... טעיתי...</span>

<span dir="rtl">הפסיקו רבי אייזל:</span>

<span dir="rtl">מה בכך? מאחורי אין אני רב....</span>

**<span dir="rtl">אבל יש, כמובן, לא כל כך צנועים, בדרך מתוחכמת:</span>**

<span dir="rtl">432</span>

<span dir="rtl">מדרכם של רבנים, שבמכתבים ובשאלות ותשובות הם מפליגים
בשבחים זה לזה. ועליהם היה אומר רבי נפתלי צבי ברלין (הנצי"ב)
מוולוזין:</span>

<span dir="rtl">משל למה הדבר דומה? לסוס שיש לו גירוי במקום שאינו מגיע
לשם לא בראשו ולא בזנבו.</span>

<span dir="rtl">מה הוא עושה? פושט צווארו ומחכך לסוס חברו במקום זה. והרי
כאילו אומר: "חברי, חיככתי לך כאן. עכשיו חזור אתה וחכך לי בו
במקום"...</span>

**<span dir="rtl">בשפתנו, פירגון ששכרו בצידו...</span>**

**<span dir="rtl">ובאמת, השבחים שרבנים חולקים זה לזה, לפעמים תופסים חלק
משמעותי של המכתב...</span>**

**<span dir="rtl">דוגמא קיצונית, מתקופה אחרת (המאה ה 13, מכתב ההתנצלות
של ר' ידעיה הפניני בדרשי לר' שלמה בן אברהם אדרת – הרשב"א, בעניין לימוד
הפילוסופיה. נמצא ברשת)</span>**

<span dir="rtl">לפני כבוד מעלת אדונינו קדשת ענות גאוננו צניף מלכות
דתנו</span>  
<span dir="rtl">עטרת תפארת הדרתנו ותורתנו גולת זהב על מנורת
גולתינו</span>.  
<span dir="rtl">היושב בשבת תחכמוני בשתי ישיבות המכוונות למעלה
ולמטה</span>.  
<span dir="rtl">היושב אתנו למראה עיניים ומנדעי לביה רחב ידים פורשי כנפים
ברקיע השמים</span>.  
<span dir="rtl">אביהם של יתומי הגולה אשר בעזרתו וחמלתו ירוחמו</span>.  
<span dir="rtl">מאת טכסיסי חכמתו והנהגתו מעמל מצוקותם ינוחמו</span>.  
<span dir="rtl">מלאך ה' בתוכנו להורות משפט וגלות תעלומה</span>.  
<span dir="rtl">רכב ישראל ופרשיו להכות במחנה חברות ביום המלחמה</span>.  
<span dir="rtl">רבנו נר ישראל עמוד הימיני פטיש החזק אשר בצלו
נחיה</span>.  
<span dir="rtl">מורנו ורבנו החכם המובהק הרב רבי שלמה הרשב"א</span>.  
<span dir="rtl">יוסיף ה' על שנות אדוננו בהם ויאריך בשלוה ובבריאות
ימותיו</span>.  
<span dir="rtl">עד יבא הגשם לנו מלך יושב על כסא ישראל בציון ועיני אדוננו
רואות</span>.  
  
<span dir="rtl">מאת קטון עבדיו המתענג בנפת מוסריו</span>  
<span dir="rtl">המתעלס בתוכחותיו המגולות</span>.  
<span dir="rtl">המתחמם כנגד אור יקרותיו, נושא גחלתו ורצפתו לגעת אל
פיו</span>.  
<span dir="rtl">בוטח בצדק המלובש ובמעיל הצנוף מהיכוות המשתחווה
מרחוק</span>.  
<span dir="rtl">כבד ראש ושח עיניים כנגד שער המזרח</span>.  
<span dir="rtl">נכנס לפני לפנים לעבוד עבודה אשר לא כדת</span>.  
<span dir="rtl">משיב כשואל מפני היראה והכבוד המוטלים לנגד עיני</span>.  
<span dir="rtl">חושב עבוד אלוהים ממצא חפצך</span>.  
<span dir="rtl">הצעיר ביוצקי מים על ידי עבדי קטני תלמידיך</span>.  
<span dir="rtl">ידעיה ב"ר אברהם בדרשי</span>.  
  
<span dir="rtl">יפיפית מבני אדם הוצק חן בשפתותיך</span>.  
<span dir="rtl">יפיפית בקלסתר פנים חננך אוהב
תורתך</span>.<span dir="rtl">....</span>

**<span dir="rtl">ועוד ועוד ועוד ועוד....</span>**

<img src="media/image1.png" style="width:6.45833in;height:10.69213in"
alt="לודז.png" />

**<span dir="rtl">ביקורת יש אפילו על רבנים בורים.</span>**

**<span dir="rtl">להלן חידוד ארסי למדי...</span>**

<span dir="rtl">440</span>

<span dir="rtl">"מניין" רבנים נזדמנו לפונדק אחד, וכשהגיעה שעת מנחה לא
היה בהם מי שייעשה ש"ץ. נמלכו ואמרו לעגלונם:</span>

<span dir="rtl">ש"ץ תהיה לנו.</span>

<span dir="rtl">סירב העגלון והחזיר:</span>

<span dir="rtl">כשהייתי נער ביקשה אמי, עליה השלום, לעשות אותי רב. לא
נתקיימה בקשתה ונעשיתי עגלון. אבל להתפלל כהלכה מתוך "הסידור" גם <u>אני
איני</u> יודע.</span>

**<span dir="rtl">ועוד</span>**

<span dir="rtl">446</span>

<span dir="rtl">אחד מבני העיר הפליג בשבחו של הרב ואמר:</span>

<span dir="rtl">יש בו ברבנו ממידותיו של הקדוש ברוך הוא, של משה רבנו ושל
אריסטו.</span>

<span dir="rtl">אמרו לו:</span>

<span dir="rtl">גוזמא קתני!</span>

<span dir="rtl">החזיר המשבח:</span>

<span dir="rtl">חס ושלום! דברים כהוויתם. מה הקדוש ברוך הוא אין לו דמות
הגוף, אף רבנו כך. מה משה רבנו כבד פה, אף רבנו כך. מה אריסטו אינו בכלל
בקיאים בש"ס ופוסקים, אף רבנו כך.</span>

**<span dir="rtl">ועוד מעיד אפילו הנצי"ב מוולוז'ין על בורותם של העתידים
להיות רבנים ...</span>**

<span dir="rtl">**(ר' נפתלי צבי יהודה ברלין 1810 -1893 ראש ישיבת
וולוז'ין ברוסיה הלבנה, שנוסדה ב 1802 על ידי ר' חיים מוולוז'ין תלמידו של
הגאון מוילנה, והפכה לדגם של הישיבות הליטאיות. הישיבה נסגרה ב 1892 בלחץ
השלטונות הרוסיים שדרשו לימודי חול בנוסף ללימודי קודש). על שמו קיבוץ עין
הנצי"ב.**</span>

**<span dir="rtl">וכך הוא מעיד בלגלוג (או אולי בתסכול?) על
תלמידיו...</span>**

<span dir="rtl">  
</span>

<span dir="rtl">411</span>

<span dir="rtl">הנצי"ב מוולוז'ין היה אומר:</span>

<span dir="rtl">תלמידי כולם מופלגים בתורה ועתידים להיות רבנים
בישראל.</span>

<span dir="rtl">במקרא הם בקיאים מתוך הגמרא, ובגמרא הם בקיאים מתוך "קצות
החושן"...</span>

**<span dir="rtl">"קצות החושן" – ספר ביאור עמוק ל"שולחן ערוך" שנכתב על
ידי ר' אריה לייב הלר (1745-1812, גליציה) והפך לספר פופולרי
בישיבות.</span>**

**<span dir="rtl">אגב, גם כאן ניתן לראות ש"סדנא דארעא חד הוא", כלומר,
הדברים מוכרים מקרוב. כשלמדנו לבחינות בגרות (ומן הסתם גם היום), רבים לא
קראו את היצירות המקוריות, אלא חומר קצר יותר שנכתב על היצירות.</span>**
