<span dir="rtl"><u>הומור יהודי 13 – יין ישמח לבב אנוש</u></span>

<span dir="ltr"></span>

<span dir="rtl">ליהודים יש בעיות קשות עם יין.</span>

1.  <span dir="rtl">בעיית יין נסך.</span>

2.  <span dir="rtl">חכירת בתי המרזח (במזרח אירופה)</span>

3.  <span dir="rtl">שותים לפעמים יותר מדי....</span>

<span dir="ltr"></span>

<span dir="rtl">מצאתי רק קטע אחד העוסק בנושא של "יין נסך" שהוא הנושא
המרכזי המעסיק את היהודי הדתי בהקשר ליין. כנראה, לא מתבדחים
עליו...</span><span dir="ltr"></span>

<span dir="ltr"></span>

<span dir="ltr">821</span>

<span dir="ltr"></span> <span dir="rtl">יהודי נכנס אצל "פריץ" ומצאוֹ יושב
ואוכל פת-שחרית – לחם, קותל של חזיר ויין. אמר לו ה"פריץ":</span>

<span dir="rtl">שב וסעוד עמי.</span>

<span dir="rtl">סירב היהודי:</span>

<span dir="rtl">מאכל זה אסור לנו.</span>

<span dir="rtl">גמר "הפריץ" לאכול ומזג שתי כוסות יין: אחת לו ואחת
ליהודי.</span>

<span dir="rtl">ושוב סירב הלה:</span>

<span dir="rtl"><u>אף יין זה אסור לנו.</u></span>

<span dir="rtl">תמה "הפריץ":</span>

<span dir="rtl">ואם בדרך אתה הולך ותמו הלחם והמים מכליך – תמות ברעב
ובצמא ולא תאכל ולא תשתה משלנו?</span>

<span dir="rtl">השיב היהודי:</span>

<span dir="rtl">פיקוח-נפש שאני... פיקוח-נפש דוחה הכול.</span>

<span dir="rtl">מיד קפץ "הפריץ" ממקומו, הוציא אקדח מכיסו, כיוונו אל לבו
של היהודי וקרא:</span>

<span dir="rtl">אם אתה שותה – מוטב, ואם לאו – פה תהא מיתתך!</span>

<span dir="rtl">נתחלחל היהודי – ושתה. ולאחר ששתה אמר לו "הפריץ":</span>

<span dir="rtl">כלום תכעס עלי? משטה הייתי.</span>

<span dir="rtl">גימגם היהודי והחזיר:</span>

<span dir="rtl">לכעוס?... מה שייך? ... אבל מוטב, שהיית משטה קודם – בשעת
הקותל...</span>

<span dir="ltr"></span>

<span dir="rtl">הבדיחה, כמובן, לא על היין, אלא על היהודי הרעבתן הנלחם
בייצרו. אבל, היא מזכירה את הנושא. חזיר אסור לאכול, ברור, למה יין אסור
לשתות?</span>

<span dir="ltr"></span>

<span dir="rtl">יין, כמובן, יהודי שותה, לפחות כל שבת.. והאיסור הוא על
יינם של גויים:</span>

<span dir="ltr"></span>

<span dir="rtl">במשנה:</span>

<span dir="ltr"></span> <span dir="rtl">"אלו דברים של גוים אסורין ואסורן
אסור הנאה, היין, והחמץ של גוים שהיה מתחלתו יין, וחרס הדריני, ועורות
לבוב" (משנה עבודה זרה, פרק ב')</span>

<span dir="ltr"></span>

<span dir="rtl">בתלמוד:</span>

<span dir="ltr"></span><span dir="rtl">"סתם יינם אסור בהנאה... (בבלי
עבודה זרה ל"א)</span>

<span dir="rtl">אמר רבי יצחק גזרו על פיתן משום שמנן .... על פיתן ושמנן
משום יינן ועל יינן משום בנותיהן ועל בנותיהן משום דבר אחר" (בבלי עבודה
זרה ל"ו)</span>

<span dir="ltr"></span>

<span dir="rtl">ויש לשים לב להבדל בין איסור, ואיסור הנאה. איסור הוא
איסור לשתות, איסור הנאה הוא אפילו איסור לסחור, או לייצר ממנו משהו
אחר.</span>

<span dir="rtl">משום בנותיהן – מפני ששתיית היין היא בדרך כלל בצוותא,
וביחסים קרובים, ותביא לנישואי תערובת.</span>

<span dir="ltr"></span>

<span dir="rtl">והרמב"ם:</span>

<span dir="ltr"></span>

<span dir="ltr"></span><span dir="rtl">"יין העכו"ם שאין אנו יודעין אם
נתנסך או לא נתנסך והוא הנקרא סתם יינם אסור בהנאה כמו יין שנתנסך ודבר זה
מגזירות סופרים הוא והשותה מסתם יינם רביעית מכין אותו מכת מרדות"</span>
<span dir="ltr"></span><span dir="rtl">(היד החזקה, הלכות מאכלות אסורים,
י"א)</span>

<span dir="ltr"></span>

<span dir="rtl">הרמב"ם מבחין בין "יין נסך" ו"סתם יינם" רק מבחינת חומרת
העבירה, הקשורה בכך שההלכה היא מהתורה או מחז"ל (גזירות סופרים). מה שאסור
בהנאה וודאי אסור בשתייה.</span>

<span dir="rtl">אגב, יין "ישמעאלים" הוא תמיד "סתם יינם" כי אינם נחשבים
אצלו עובדי עבודה זרה, בניגוד לנוצרים.</span>

<span dir="ltr"></span>

<span dir="rtl">את סעיפי הסעיפים של האיסורים וההיתרים בנושא, שחלקם
תלויים בזמן ובמקום, ניתן לקרוא בספר הבא:</span>

<span dir="ltr"></span><span dir="rtl">"בן ישראל לנכרי" מאת חיים בנימין
גולדברג. ירושלים תשנ"ד.</span>

<span dir="ltr"></span><span dir="rtl">(וזה ימחיש לנו, למה, לא מזמן,
ניסו לפטר יהודי אתיופי מעבודה ביקב)</span>

<span dir="ltr"></span>

<span dir="ltr"></span><span dir="rtl">"נכרי, אף שהוא תינוק בן יום אחד,
אם נגע ביין נאסר היין בשתיה, <u>וכל זמן שאינו מזכיר שם עבודה זרה ומשמשיה
אינו אוסר יין בהנאה</u></span><span dir="ltr"></span><span dir="rtl">"
(שם ש"ד)</span>

<span dir="ltr"></span>

<span dir="ltr"></span><span dir="rtl">"נכרי שנתייחד עם יין, אם הוא
במקום שהנכרים עובדי עבודה זרה, נאסר היין גם אם נתייחד ברשות ישראל ואפילו
שעה מועטת." (שם, של"ט)</span>

<span dir="ltr"></span>

<span dir="ltr"></span><span dir="rtl">"יין שנתנסך לעבודה זרה אסור בהנאה
והשותה ממנו אפילו כל שהוא לוקה מן התורה... סתם יינם של נכרים שאין ידוע
אם נתנסך, וכן יין של ישראל שנגע בו נכרי, אסור בהנאה מדרבנן, משום הרחקה
מהם כדי שלא יבואו להתחתן עם בנותיהם..." (שם רפ"א)</span>

<span dir="ltr"></span>

<span dir="ltr"></span><span dir="rtl">"ישראל שהטה חבית יין והיין מקלח
לתוך כלי, ובא נכרי והוסיף בהטייתו כדי שהיין יקלח יותר חזק – מותר. אבל אם
ללא הטיית הנכרי לא היה היין מקלח כלל – אסור בשתיה. <u>לדעת הרמ"א בזמן
הזה ובמקום הפסד מותר היין אף
בשתיה</u></span><span dir="ltr"></span><span dir="rtl">" (שם
שכ"ז)</span>

<span dir="ltr"></span>

<span dir="ltr"></span><span dir="rtl">"נכרי שידוע שאינו עובד ע"ז, כגון
גר תושב או ישמעאלים, מותר לייחד עמו יין ברשות ישראל לזמן מועט, שהוא כדי
שיעור הילוך מיל או יותר מעט... אם נתייחד עם יין זמן מרובה, או אם הפקיד
היין ברשות הנכרי אף לזמן מועט, נאסר היין בשתיה..." (שם ש"מ)</span>

<span dir="ltr"></span>

<span dir="ltr"></span><span dir="rtl">"יין מבושל, מאחר ואינו ראוי לנסך
על המזבח, לפיכך אם נגע בו נכרי, מותר לשתותו. וכן מותר לשתותו אף לכתחילה
עם נכרי" (שם רפ"ט)</span>

<span dir="ltr"></span>

<span dir="ltr"></span><span dir="rtl">"יש שכתבו שישראלים שבזמנינו דינם
כתינוקות שנשבו ואינם כמומרים ודינם כישראל לכל דבר. והמחמיר להחשיב נגיעת
יין שלהם לסתם יינם תבא עליו ברכה" (שם, שי"א)</span>

<span dir="ltr"></span>

<span dir="ltr"></span><span dir="rtl">"מחלל שבת אפילו לתיאבון ובפרהסיא,
דהיינו שחלל שבת בפני עשרה בישראל, או שיודע שיתפרסם בין עשרה מישראל, מחמת
פריקת עול, אוסר יין במגעו" (שם ש"ט)</span>

<span dir="ltr"></span>

<span dir="rtl">ומה באשר לעיסוק היהודי במכירת יין לגויים?</span>

<span dir="ltr"></span>

<span dir="ltr"></span><span dir="rtl">1 (הקטע הראשון בספר הבדיחה
והחידוד).</span>

<span dir="ltr"></span> <span dir="rtl">מעשה בספינה טעונה יין, שהפליגה
בים ועמד עליה תנין לבלוע אותה. נטל רב-החובלים חבית-יין והטילהּ לתוך פיו
של התנין – ולא נתקררה דעתו; הטיל לתוך פיו גוי מן הגויים שבספינה – ולא
נתקררה דעתו; חזר והטיל לתוך פיו יהודי מן היהודים שבספינה – ומיד נתקררה
דעתו והסתלק מן הספינה והלך לו.</span>

<span dir="rtl">לימים נצוד אותו תנין. העלוהו הציידים ליבשה, פלחו את בטנו
ומצאוּ – יהודי עומד ומוכר יין לגוי.</span>

<span dir="ltr"> </span>

<span dir="ltr">49</span>

<span dir="rtl">עם אשמורת הבוקר הקיץ מוזג משנתו והתחיל דן לפני אשתו: תם
אני ולא אדע, עניותנו מהיכן? כלום יין טהור אני נותן לעשו ואיני מוזג לו
מחצה יין ומחצה מים? או שמא איני רושם לו בחשבונו שני לוגים במקום לוג
אחד?</span>

<span dir="rtl">חכם! – נענתה האשה. – אותו לוג נוסף הלא כולו יין
טהור.</span>

<span dir="ltr"></span>

<span dir="ltr"></span>

<span dir="rtl">וזה, כמובן, ממחיש את ניהול בית המרזח כמקצוע
יהודי.</span>

<span dir="ltr"></span>

<span dir="rtl">וכך אפשר למצוא ב"ויקיפדיה" ערך "יהדות פולין":</span>

<span dir="rtl">יהודים הבטיחו לפריצים
[דמי](https://he.wikipedia.org/w/index.php?title=%D7%93%D7%9E%D7%99_%D7%97%D7%9B%D7%99%D7%A8%D7%94&action=edit&redlink=1)</span>
[<span dir="rtl">חכירה</span>](https://he.wikipedia.org/w/index.php?title=%D7%93%D7%9E%D7%99_%D7%97%D7%9B%D7%99%D7%A8%D7%94&action=edit&redlink=1)<span dir="ltr"></span>
<span dir="rtl">וקיבלו בתמורה את ניהול ההכנסות מאחוזות ומהמצוי בשטחים
שבשליטת האציל כמו בתי מרזח, טחנות קמח ויערות לכריתה. יהודים שלא עמדו
בהבטחותיהם הכספיות לפריץ היו עלולים להיענש ואכן נענשו לעיתים קרובות.
חוסר היכולת לעמוד בתשלומים נבע בין היתר בגלל התחרות שהייתה בין חוכרים
יהודים לבין עצמם במטרה לזכות בחכירה. סיבות נוספות היו
[חובות](https://he.wikipedia.org/wiki/%D7%97%D7%95%D7%91_%D7%90%D7%91%D7%95%D7%93)</span>
[<span dir="rtl">אבודים</span>](https://he.wikipedia.org/wiki/%D7%97%D7%95%D7%91_%D7%90%D7%91%D7%95%D7%93)<span dir="ltr"></span>
<span dir="rtl">שלא הצליחו לגבות ואצל אלו שחכרו בתי מרזח היו נזקים שגרמו
לקוחות שיכורים, נזקים שלעיתים לא היה בידי חוכר בית המרזח אמצעים
לשקמם.</span>

<span dir="rtl">בניהול עסקים אלו הביאו היהודים לביטוי את כישוריהם
המסחריים כמו
[ידיעת](https://he.wikipedia.org/wiki/%D7%99%D7%93%D7%99%D7%A2%D7%AA_%D7%A7%D7%A8%D7%95%D7%90_%D7%95%D7%9B%D7%AA%D7%95%D7%91)</span>
[<span dir="rtl">קרוא</span>
<span dir="rtl">וכתוב</span>](https://he.wikipedia.org/wiki/%D7%99%D7%93%D7%99%D7%A2%D7%AA_%D7%A7%D7%A8%D7%95%D7%90_%D7%95%D7%9B%D7%AA%D7%95%D7%91)<span dir="ltr"></span><span dir="rtl">,
יכולת ניהול כספים, וכן קשרים קהילתיים.</span>

<span dir="ltr">....</span>

<span dir="rtl">ב-1768 אישר הסיים בווארשה חוק, שלפיו אסור ליהודים לסחור,
לעסוק במלאכה, <u>לעסוק במסחר משקאות או להחזיק בתי
מרזח</u></span><span dir="ltr"></span><span dir="rtl">, אלא על-פי החוזים
הנערכים עם העיריות. כתוצאה מתקנה זו החליפו חלק מהאצילים את החוכרים
היהודים בחוכרים נוצרים ואלו שנושלו ממקורות פרנסתם נשארו בלי אמצעי
מחייה.</span>

<span dir="rtl">ובכל זאת:</span>

<span dir="ltr"></span>

<span dir="ltr"></span><span dir="rtl">...ובשנת 1766 כבר היו בז'אגר 840
יהודים. ב-1790 הייתה ככר השוק כולה בידי יהודים, ובה 30 חנויות ובתי מרזח
ששרתו את העיירה וסביבתה. (העיר ז'אגר).</span>

<span dir="ltr"></span><span dir="rtl"> (האוניברסיטה הפתוחה: פולין:
פרקים בתולדות יהודי מזרח אירופה כרך 6 )</span>

<span dir="ltr"></span>

<span dir="ltr"></span>

<span dir="rtl">ובנוסף, כמו כל חברה הגונה, בוודאי במזרח אירופה, סבלה
החברה היהודית משכרות.</span>

<span dir="ltr"></span>

<span dir="ltr">838</span>

<span dir="ltr"></span> <span dir="rtl">אמרו לו לשתיין מפורסם:</span>

<span dir="rtl">כיצד אין אתה מתבייש מפני הבריות, שכל ממונך אתה נותן ביין
ושותה ערב ובוקר וצהריים?</span>

<span dir="rtl">השיב השתיין:</span>

<span dir="rtl">קל וחומר משלמה אני דן. ומה שלמה, שהיה חכם מכל אדם, שתה
יין ערב ובוקר וצהריים, אני, בשר ודם פשוט, אינו דין שאשתה יין ערב ובוקר
וצהריים?</span>

<span dir="rtl">אמרו לו:</span>

<span dir="rtl">זו מניין לך, ששלמה היה שותה ין ערב ובוקר וצהריים?</span>

<span dir="rtl">החזיר השתיין:</span>

<span dir="rtl">החזיר השתיין:</span>

<span dir="rtl">אלא מה, חכם שכמותו לא שתה יין ערב ובוקר וצהריים?</span>

<span dir="ltr"></span>

<span dir="rtl">קטע שאינו על שיכור, אבל משתמש בדעת התלמוד על
השכרות...</span>

<span dir="ltr">480</span>

<span dir="ltr"></span> <span dir="rtl">ליזר בונקס היה ממונה על הפוֹסטה
בישיבה, ומידו היו התלמידים מקבלים את המכתבים שבאו להם, והאמידים
שבתלמידים היו נותנים לו שכר-טרחה כל חודש. פעם אחת פגש ליזר תלמיד אחד
בשוק ואמר לו:</span>

<span dir="rtl">חביבי, זה כמה לא נתת לי כלום.</span>

<span dir="rtl">הקפיד אותו תלמיד ואמר לו:</span>

<span dir="rtl">דומה, רבי ליזר, שכבר שתית היום שלוש ובשביל-כך אתה תובע
בפה.</span>

<span dir="rtl">החזיר לו ליזר:</span>

<span dir="rtl">טועה אתה, חביבי. ארבע כבר שתיתי היום, ובשביל-כך אני תובע
אפילו חמור בשוק...</span>

<span dir="ltr"></span>

<span dir="rtl">והקטע מתבסס על בבלי כתובות ס"ה, טענה לא פמיניסטית
במיוחד:</span>

<span dir="ltr"></span><span dir="rtl">"כוס אחד יפה לאשה, שנים ניוול
הוא, שלשה תובעת בפה, ארבעה אפילו חמור תובעת בשוק ואינה מקפדת, אמר רבא לא
שנו אלא שאין בעלה עמה אבל בעלה עמה לית לן בה."</span>

<span dir="ltr"></span>

<span dir="ltr">841</span>

<span dir="ltr"></span> <span dir="rtl">ברוך הארוך היה רגיל לשתות לא
מתוך כוס אלא מתוך הבקבוק. אמרו לו חביריו:</span>

<span dir="rtl">ברוך, כיצד אתה יודע לכוון את המידה הנכונה?</span>

<span dir="rtl">החזיר להם ברוך:</span>

<span dir="rtl">מידה נכונה יש לי בפי.</span>

<span dir="rtl">נענו חבריו ואמרו לו:</span>

<span dir="rtl">אשריך, ברוך! כשתזקין ויפלו שיניך – תגדל מידתך.</span>

<span dir="ltr"></span>

<span dir="rtl">ומה עושים עם תופעות גמילה....</span>

<span dir="ltr">844</span>

<span dir="rtl">לא היתה תקנה לברוך, אלא שהרבי בכבודו ובעצמו ידירו מן
היין. וכך הווה: הרבי גזר וברוך קיבל את הגזירה. לא היו ימים מועטים והתחיל
מתנוונה: ניטל הימנו התיאבון לאכילה, נדדה שנתו וכל גופו חלש. בא הרופא,
בדקו כהלכה ואמר:</span>

<span dir="rtl">אין עצה, אלא שתשוב לשתות.</span>

<span dir="rtl">סירב ברוך:</span>

<span dir="rtl">אני מצווה ועומד מפי הרבי, אמות ולא אעבור.</span>

<span dir="rtl">עמד הרופא על דעתו ופסק:</span>

<span dir="rtl">פיקוח-נפש דוחה הכל, אפילו גזירתו של הרבי. אם אי אתה שותה
מרצון, תהא שותה מאונס. שנים מבניך יחזיקו לך בידיך ורגליך ואחד ישקה
אותך.</span>

<span dir="rtl">נענה ברוך ואמר:</span>

<span dir="rtl">אדוני דוקטור, הואיל וכפייה אתה גוזר עלי – שמא יחזיקני
אחד וישקוני שניים?...</span>

<span dir="ltr"></span>

<span dir="ltr">845</span>

<span dir="rtl">ברוך קדח, ומחמת קדחת גדל צמאונו. ישב הרופא ודאג:</span>

<span dir="rtl">כיצד להסיר צמאונו מעליו?</span>

<span dir="rtl">שמע ברוך, נענה ואמר:</span>

<span dir="rtl">אדוני דוקטור, מוטב שתדאג, כיצד להסיר את הקדחת מעלי.
לצימאון אדאג בעצמי...</span>

<span dir="ltr"></span>

<span dir="ltr"></span>

<span dir="rtl">וכמובן, יש הרבה תירוצים לשיכורים.</span>

<span dir="ltr">847</span>

<span dir="rtl">אמרו לתלמיד-חכם, שהיה שטוף ביין:</span>

<span dir="rtl">כיצד תלמיד-חכם כמותך אינו חושש למה שאמרו חכמים על
השיכרות?</span>

<span dir="rtl">התנצל הלה:</span>

<span dir="rtl">וכי לשם שיכרות, חלילה, אני שותה? להטביע צרותי ביין אני
מבקש.</span>

<span dir="rtl">תהה מי-שהוא ושאל:</span>

<span dir="rtl">ועדיין לא טבעו?</span>

<span dir="rtl">נאנח התלמיד-חכם:</span>

<span dir="rtl">אדרבה, יותר שאני שותה, יותר הן לומדות לשחות...</span>

<span dir="ltr"></span>

<span dir="ltr">848</span>

<span dir="rtl">תלמיד חכם, שירד מנכסיו, ביקש להיעשות מלמד, ולא נמצאו לו
תלמידים, משום שהיה נותן בכוס עינו. סח צערו להרב, ואמר לו הרב:</span>

<span dir="rtl">תמה אני עליך, שאין אתה כובש את יצרך. אילו כבשת אותו –
ראשון למלמדים היית לנו.</span>

<span dir="rtl">החזיר לו הלה:</span>

<span dir="rtl">רבי, עד שאתה תמה עלי, תמה אני עליך. כל עיקרי איני מבקש
להיות מלמד, אלא כדי שיהא סיפק בידי לשתות, ואילו אתה אומר לי, שלא אשתה,
כדי שיהא סיפק בידי להיות מלמד.</span>

<span dir="ltr"></span>

<span dir="ltr">884</span>

<span dir="ltr"></span> <span dir="rtl">ברודס חלש והלך לשאול ברופא. בדקו
הרופא ואמר לו: קודם-כול, היזהר והיזהר, שלא תשתה שום משקה חריף. בנפשך
הוא.</span>

<span dir="rtl">ניענע לו ברודס בראשו והלך לו. כשיצא פגש אחד ממכריו וסיפר
לו מה שהזהירו הרופא, ותוך כדי דיבור נכנס למרתף, שמוכרים בו יי"ש, והזמין
כוס מלאה. אמר לו מכרו:</span>

<span dir="rtl">קצת בחייך?</span>

<span dir="rtl">החזיר לו ברודס:</span>

<span dir="rtl">שוטה אתה, ידידי. יהא הדבר דומה עליך, כאילו הלכתי לרופא
לא היום, אלא מחר.</span>

<span dir="ltr"></span>

<span dir="ltr">849</span>

<span dir="rtl">מדרש של גרגרנים.</span>

<span dir="rtl">כשבירך הקדוש ברוך-הוא לאדם הראשון ואמר לו: "ורדו
בדגת-הים" מיד רץ אדם לעשות רצון קונו והטיל חכה בים. נתכנסו הדגים ושלחו
לקדוש ברוך-הוא:</span>

<span dir="rtl">בירכת אותנו ואמרת לנו: "פרו ורבו ומלאו את המים"; עכשיו
בא זה לכלותנו.</span>

<span dir="rtl">שלח להם הקדוש ברוך-הוא:</span>

<span dir="rtl">תנוח עליכם דעתכם; סופו של זה, שקדחת מקפחתו שכל המרבה
בדגים קדחת באה עליו.</span>

<span dir="rtl">שמעו הדגים ואמרו לאדם:</span>

<span dir="rtl">אין אנו יראים מפניך, שהקדחת הורגתך.</span>

<span dir="rtl">נתבהל אדם ואמר לקדוש ברוך-הוא:</span>

<span dir="rtl">כך הגון לי, שתיתן לי ותהרגני?</span>

<span dir="rtl">החזיר לו הקדוש ברוך-הוא:</span>

<span dir="rtl">כבר הקדמתי רפואה למכה: קדחת קשה – יין מפיגה.</span>

<span dir="rtl">כיון ששמע אדם את הדיבור "יין" נתבלבל מרוב שמחה ושכח, אם
נאמר לו, שישתה לפני הדגים או לאחר הדגים, והרי זה ספק דאורייתא, וכל ספק
דאורייתא לחומרא.</span>

<span dir="rtl">לפיכך אמרו חכמים:</span>

<span dir="rtl">לעולם יהא אדם שותה לפני הדגים ולאחרי הדגים, קל-וחומר
באמצע הדגים.</span>

<span dir="ltr"></span>

<span dir="ltr">850</span>

<span dir="rtl">ליזר בעל-החוטם היה אומר:</span>

<span dir="rtl">יש שותים לפני הדגים, ויש שותים לאחר הדגים. כדי לצאת כל
הדעות, אני מחמיר על עצמי ושותה גם לפני הדגים וגם לאחר הדגים – ואפילו
כשאין דגים באמצע.</span>

<span dir="ltr"></span>

<span dir="ltr">857</span>

<span dir="rtl">ההוא שקבל לפני חברו:</span>

<span dir="rtl">כל יום שישי הוא קונה בקבוק יי"ש לשבת, – לקידוש מספיק,
להבדלה אינו מספיק.</span>

<span dir="rtl">יעץ לו חברו, שמכאן ואילך יקנה שניים. עשה כך ושוב
קבל:</span>

<span dir="rtl">שניים הוא קונה, – לקידוש מספיקים, להבדלה אינם
מספיקים.</span>

<span dir="rtl">יעץ לו חברו, שמכאן ואילך יקנה שלושה.</span>

<span dir="rtl">לימים פגש אוו חברו ושאל:</span>

<span dir="rtl">שלושה מספיקים?</span>

<span dir="rtl">הן, – החזיר הלה. – שלוש מספיקים. תיכף אחרי קידוש אני
מבדיל...</span>

<span dir="ltr"></span>

<span dir="rtl">שימוש בפלפול של "גזרה שווה" לטובת השתייה....</span>

<span dir="ltr">860</span>

<span dir="rtl">אמר שמריל:</span>

<span dir="rtl">הכל עשה הקדוש ברוך-הוא יפה בעולמו, חוץ מן היין, שאין
כמותו מועל בשליחות: שולחים אותו לקיבה, והוא הולך לראש.</span>

<span dir="rtl">אמרו לו:</span>

<span dir="rtl">אם-כן, למה אתה שותה אותו?</span>

<span dir="rtl">החזיר שמריל:</span>

<span dir="rtl">מה אעשה ודויד מלך ישראל גזר עלי, שאמר: "הרחב פיך
ואמלאהו"</span> <span dir="ltr"></span><span dir="rtl">(תהילים פ"א
11).</span>

<span dir="rtl">אמרו לו:</span>

<span dir="rtl">שמא "ואמלאהו" מים?</span>

<span dir="rtl">השיב שמריל:</span>

<span dir="rtl">חס ושלום, שתגלו פנים בתורה שלא כהלכה. נאמר שם
"וכמלאה"</span> <span dir="ltr"></span><span dir="rtl">\["ונחשב לכם
תרומתכם כדגן מן הגרן וכמלאה מן היקב – (במדבר י"ח 27)\]</span>
<span dir="ltr"></span> <span dir="rtl">ונאמר כאן "ואמלאהו", מה שם "מן
היקב", אף כאן מן היקב.</span>

<span dir="ltr"></span>

<span dir="ltr">861</span>

<span dir="ltr"></span> <span dir="rtl">שני שותפים לחבית-יין עשו קניין
ביניהם, שלא ימכרו אלא במזומנים. למחר השכים אחד מהם ואמר לחברו:</span>

<span dir="rtl">קבלה יש בידי: המתחיל למכור סחורתו קודם הנץ החמה סימן יפה
לו. לפיכך, קום ומזוג לי בחמישה גדולים, לא לשם שתייה, חלילה, אלא לשם סימן
טוב, וחמישה גדולים אני משלם לך במזומנים, כפי הקניין.</span>

<span dir="rtl">לאחר ששתה אמר לו חברו:</span>

<span dir="rtl">הואיל ושותפים אנו לעסק, גם אני חייב לעשות מעשה לשם סימן
טוב. לפיכך, קום ומזוג לי מיד, קודם שתנץ החמה, בחמישה גדולים, וחמישה
גדולים אף אני משלם לך במזומנים.</span>

<span dir="rtl">וכך ישבו שניהם עד הנץ החמה, ומהנץ החמה ועד שקיעת-החמה,
ומזגו זה לזה במזומנים. וכשנתרוקנה החברית אמר אחד לחברו: פלאי-פלאים!
שניים שתו חבית שלימה.</span>

<span dir="rtl">סיים אחריו חברו ואמר:</span>

<span dir="rtl">ובחמישה גדולים...</span>

<span dir="ltr"></span>

<span dir="ltr">864</span>

<span dir="ltr"></span> <span dir="rtl">ההוא שנתפס לשיכרות ונתבזה על
הבריות. הזמינו הרב אליו ואמר לו הרב דברי-כיבושים. חם לבו של האיש, קפץ
ונשבע, שמכאן ואילך לא ישתה אלא קודם אכילה, כדרך שהבריות נוהגים. לימים
פגש אותו הרב בשוק שיכור כשיכּוּרו של לוט.</span>

<span dir="rtl">אמר לו הרב:</span>

<span dir="rtl">אן שבועתך?</span>

<span dir="rtl">החזיר לו השיכור:</span>

<span dir="rtl">רבי, חס ושלום שאחלל שבועתי. אלא מה? עד שנשבעתי הייתי
סובא; משנשבעתי נעשיתי זולל וסובא כאחת...</span>

<span dir="ltr"></span>

<span dir="ltr">867</span>

<span dir="rtl">אשה קבלה לפני הרב, שבעלה גרגרן. שלח הרב אחריו והוכיחו על
פניו, שהוא להוט אחרי היין ומדלדל את ביתו.</span>

<span dir="rtl">החזיר לו הגרגרן:</span>

<span dir="rtl">רבי, תמה אני עליך, שאשה נאמנת בעיניך להעיד... יש יין
בביתי – אני שותה; אין יין בביתי – אני קונה; אין לי ממון לקנות – אני נותן
משכון. אבל מה פירוש להוט אחרי היין? גוי להוט אחרי היין; יהודי אינו להוט,
חלילה, אחרי היין.</span>

<span dir="ltr"></span>

<span dir="ltr">869</span>

<span dir="rtl">בחור יתום, בנו של גנב, נשא בתולה יתומה, בתו של שיכור.
עברו תשעה חדשים ונולד להם בן למזל-טוב, והתחילו האב והאם מדיינים זה עם
זו: הוא ביקש לקרוא את הילד על שם אביו והיא ביקשה לקרוא אותו על שם אביה.
והיו מדיינים והולכים עד ערב יום "הברית". וכשבא המוהל לבדוק את הרך הנולד,
אם אפשר למול אותו מחר, הירצו שניהם טענותיהם לפניו. שמע המוהל את הטענות
ושאל את האב:</span>

<span dir="rtl">מה היה שם אביך?</span>

<span dir="rtl">גימפּל היה שמו – השיב האב.</span>

<span dir="rtl">ומה היה שם אביך? – חזר המוהל ושאל את האם.</span>

<span dir="rtl">גימפל היה שמו, – השיבה האם.</span>

<span dir="rtl">גיחך המוהל ואמר:</span>

<span dir="rtl">אם-כן, למה חינם תריבו? ממה-נפשכם קיראו לו גימפל. אלא מה?
גימפל של מי, שלך או שלה? המתינו עד שיגדל הנער ויתברר הדבר מאליו: אם גנב
יהיה, שמע-מינה גימפל שלך הוא, ואם שיכור יהיה – גימפל שלה הוא.</span>

<span dir="ltr"></span>

<span dir="ltr">870</span>

<span dir="ltr"></span> <span dir="rtl">ישבו שתיינים ודנו:</span>

<span dir="rtl">לשעבר היה מחירו של מלח גדול הרבה משל יין; עכשיו מחירו של
יין גדול מאה פעמים משל מלח. מה גרם לכך?</span>

<span dir="rtl">נענה אחד מן החבורה ואמר:</span>

<span dir="rtl">בעוונותינו, טעות גרמה לכך. כשהטילה המלכות מס על היין
והתחילה מגדילה אותו משנה לשנה, נימנו וגמרו אנ"ש לשלוח אחד מהם, שילך
וישתטח על קברו של לוט מורנו ורבנו, ויתפלל לפניו, כי יעמוד בפרץ להעביר את
רוע הגזירה. בא השטן ובילבל. אותו שליח יצא לדרכו מבוסם קצת יותר מן המידה
ונתחלף לו קברו של לוט בקיברה של אשת לוט. נשתטח והתפלל. ומכאן ואילך פסקה
המלכות להגדיל מס-המלח ולא פסקה להגדיל מס-היין.</span>

<span dir="ltr"></span>

<span dir="ltr">876</span>

<span dir="rtl">רבי אייזל חריף יצא לרחוב וראה חברי ה"חברא קדישא" שבים
מבית-הקברות ורגליהם כושלות מחמת שיכרות.</span>

<span dir="rtl">תמה ואמר:</span>

<span dir="rtl">הללו מעולם האמת הם באים, ורגליים אין להם כשקר...</span>

<span dir="ltr"></span>

<span dir="ltr">877</span>

<span dir="rtl">שאלו לרבי ברוך-מרדכי ליבשיץ:</span>

<span dir="rtl">על הכתוב "ראה הים וינס" דרשו באגדה: "מה ראה? ראה ארונו
של יוסף". וקשה: מה הועילו חכמים בדרשתם? לו גם יהי שארונו של יוסף ראה
הים, למה נס?</span>

<span dir="rtl">השיב רבי ברוך-מרדכי:</span>

<span dir="rtl">יפה דרשו חכמים. אין ארון של מת בלי מלווים מן ה"חברה
קדישא", והללו גיבורים לשתות ים שלם. וכיוון שהים ראה אותם – מיד נבהל
ונס.</span>

<span dir="ltr"></span>

<span dir="ltr"></span><span dir="rtl">"ראה ארונו של יוסף", מתבסס על
מדרש תהילים מזמור קי"ד:</span>

<span dir="ltr"></span><span dir="rtl">"דבר אחר, ראה ארונו של יוסף יורד
לים. אמר הקב"ה, ינוס מפני הנס, שנאמר (בראשית לט, יב) וינס ויצא החוצה. אף
הים יהיה נס מפניו. הוי הים ראה וינס."</span>

<span dir="ltr"></span>

<span dir="ltr">879</span>

<span dir="rtl">אחרי חצות-לילה שב הירשל אוסטרופולר לביתו מבוסם כהלכה.
דפק בדלת, ומיד נשמעו מבפנים קללותיה של אשתו. היסה אותה הירשל:</span>

<span dir="rtl">מהרי ופתחי: חבית מלאה יין הבאתי.</span>

<span dir="rtl">ירדה האשה ופתחה לו. כיוון שנכנס שאלה:</span>

<span dir="rtl">חבית היין היכן היא?</span>

<span dir="rtl">תפף הירשל בשתי ידיו על בטנו והחזיר:</span>

<span dir="rtl">עיניים לך ולא תראי. הרי היא לפנייך...</span>

<span dir="ltr"></span>

<span dir="ltr">882</span>

<span dir="rtl">נפתלי-הרץ אימבר היה אומר:</span>

<span dir="rtl">תמה אני על מסדרי הברכות, שתיקנו לאמר "אשר יצר את האדם
בחכמה". מה חכמה יש ביצירה זו, ששמה אדם? אתה מוצא, שכל מיני דגן וגם כמה
מיני ירקות, ואפילו תפוחי-אדמה, יש להם קצת יי"ש משל עצמם. ואילו אדם – משל
עצמו אין לו כלום, וכל טיפת יי"ש הוא זקוק לקנות משל אחרים.</span>

<span dir="ltr"></span>

<span dir="ltr">855</span>

<span dir="rtl">ליזר היה אומר:</span>

<span dir="rtl">נאמן עלי הדיין, שאיני מתקנא בשום אדם שבעולם, אלא בשלמה
בלבד. ולא משום שהיה גדול בחכמה ומופלג בעשירות. על מה אני מתקנא בו? על
כוס-הברכה, שהיתה לו בביתו. אלף נשים הטעים מתוכה, ואחריהן שתה הוא עצמו את
רובה, כפי הדין. עכשיו צאו וחישבו, כמה היה שיעורה של כוס זו!</span>

<span dir="ltr"></span>

<span dir="rtl">ושוב פלפול לצורך הצדקת שתייה נוספת...</span>

<span dir="ltr">855</span>

<span dir="rtl">חסידים הלכו בדרך וכלו להם מזונותיהם. פגעו בפונדק ונכנסו.
אמרה להם הפונדקית:</span>

<span dir="rtl">אין עמי בבית אלא לחם ויי"ש.</span>

<span dir="rtl">הסכימו וישבו לאכול, עד שטבלו את הלחם ביי"ש קם אחד מן
החבורה ושאל:</span>

<span dir="rtl">קיימא לן: חייב אדם לשתות כוס יי"ש קודם סעודה; סעודה זו,
שכולה יי"ש, מה דינה.</span>

<span dir="rtl">קם שני ואמר:</span>

<span dir="rtl">טלית שכולה תכלת, מה שתהא חייבת בציצית? הווה אומר:
חייבת.</span>

<span dir="rtl">היה שם בעל-עגלה אחד, נענה ואמר:</span>

<span dir="rtl">ואני מכאן פושט לה. הרי שהיתה עגלתי טעונה כולה עיטרן,
חייב אני לקנות לוג עיטרן לזפף את האופנים, או לאו? הווה אומר:
חייב.</span>

<span dir="ltr"></span>
