<span dir="rtl"><u>הומור יהודי 8 - מה חושבים מתנגדים על
חסידים</u></span>

<span dir="ltr"></span>

<span dir="rtl">השם "מתנגדים" נוצר בתקופת עליית החסידות, המתנגדים
לחסידות. זאת, למרות שבתחילת הדרך (1760-1800) החסידות היא מיעוט.</span>

<span dir="rtl">במקביל משתמשים בשם "ליטאים", וזה מפני שהחסידות התפשטה
בגליציה, ואחר כך בכל מזרח אירופה, אך נבלמה בליטא.</span>

<span dir="rtl">ההתנגדות הדתית לחסידים נמשכה בקושי דור אחד, מפני שאחריו
קם אויב משותף – ההשכלה.</span>

<span dir="rtl">גדול אויביה של החסידות בראשיתה היה הגר"א, הגאון מוילנה,
שנפטר ב 1797.</span>

<span dir="rtl">ב 1772 מתפרסם כתב חרם בוילנה, נגד החסידים באישורו של
הגר"א.</span>

<span dir="ltr"></span>

<span dir="rtl">הערט צו כל הקהל הקודש דא לאזין האלופי' הרוזני' נגידי
קציני קהלתינו מודיע דעם עולם זיין בצירוף הרב הגאון הגדול המפורט' אב"ד
ור"מ דקהלתינו יצ"ו , ובצירוף הרב הגאון החסיד המפורס' נ"י ובצירוף מי שהיה
ראש ובצירוף מורה הוראות . באשר שידוע לכל מהחרם הגדול שהוכרז בפרסום גדול
בב"כ דקהלתינו יצ"ו נידון <u>האנשים המכונים עצמם בשם חשידים ומשנים בתפלה
ועושים מעשה תעתועים ועושים להם חבורות
.</u></span><span dir="ltr"></span> <span dir="rtl">ומבואר שם בחרם הגדול
על כל אדם שלא להתחבר עמהם ולא להחזיק ידיהם ולהאמין בדבריהם ופשיטא שלא
להתנהג כמנהגיהם שלא יסע שום אדם לשום מקום שיש שם חבורות אנשים הנ"ל' הן
לק"ק מינסק הן לקארלין או לשאר מקומות .</span>

<span dir="ltr"></span>

<span dir="rtl">אינפורמציה על הריב הגדול (שהגיע עד כדי הלשנות לשלטונות
הרוסיים) מצויה, בין השאר, באיגרות של ר' שניאור זלמן מלאדי (1745? –
1812), בעל התניא, מייסד חסידות חב"ד, שבעצמו נאסר לכמה שבועות (מייד אחרי
מותו של הגר"א ב 1797), בעקבות הלשנה שהוא שולח כספים לחסידים בא"י, ובכך
מסייע לתורכיה העות'ומנית אויבתה של רוסיה.</span>

<span dir="rtl">החסידות בימים ההם נמצאת בעמדת התגוננות. ור' שניאור זלמן,
מנסה לשכנע את הגאון מוילנה בצדקת החסידים, ומנסה לדבר עמו כבר ב 1772 עם
פרסום החרם (או לפניו?):</span>

<span dir="ltr"></span>

<span dir="ltr"></span><span dir="rtl">"הלכנו אל הגאון החסיד נרו יאיר
לביתו להתווכח עמו ולהסיר תלונותיו מעלינו, בהיותי שם עם הרב החסיד המנוח
מורנו הרב ר' מענדיל האראסנער זצלה"ה, וסגר הדלת בעדנו פעמיים. וכאשר דברו
לו גדולי העיר, רבנו, הנה זה הרב המפורסם שלהם בא להתווכח עם כבוד תורתו
הקדושה, וכאשר ינוצח בוודאי הנה בזה יהיה שלום על ישראל, דחה אותם
בדיחויים. וכאשר החלו להפציר בו מאד חלף והלך לו ונסע מן העיר ושהה שם עד
יום נסיעתנו מהעיר."</span>

<span dir="ltr"></span>

<span dir="rtl">יותר מזה, שניאור זלמן גם מבין את הגר"א ואת סלידתו
מהחסידות, משני טעמים:</span>

<span dir="rtl">תופעות קיצוניות בקרב החסידים, שמבזים תלמידי חכמים,
ומשתוללים בתפילות, ויומרתם של החסידים שיש להם פירוש חדש לספר "הזוהר" שהם
שמעו בגילוי אליהו.</span>

<span dir="rtl">לגבי הטעם הראשון הוא מתאר נזיפה של המגיד ממזריץ' בר'
אברהם מקליסק:</span>

<span dir="ltr"></span>

<span dir="ltr"></span><span dir="rtl">"... ועיני ראו ואזני שמעו אשר דבר
אתו קשות על רוע הנהגתו לאנשי שלומנו במדינת רוסיא... אשר כל היום היתה
שיחתם בהוללות וליצנות, וגם להתלוצץ מכל הלומדים ולבזותם בכל מיני ביזיונות
בפריקת עול וקלות גדולה. וגם להתהפך תמיד בראש למטה ורגל למעלה בשווקים
וברחובות, ונתחלל שם שמים בעיני ערלים, וגם בשאר מיני שחוק והיתול ברחובות
קאליסק."</span>

<span dir="ltr"></span>

<span dir="rtl">בעקבות זאת, וסיבות נוספות שלא פרטנו כאן, הכריז הגר"א על
החסידים ככת של מינים (כלומר כופרים), שיש לנדותם, להחרימם, להימנע מכל קשר
איתם.</span>

<span dir="rtl">אבל, שניאור זלמן, שחי כחמש עשרה שנה אחרי הגאון, גם זכה
לראות בשקיעת הסכסוך, וכך הוא כותב:</span>

<span dir="ltr"></span>

<span dir="ltr"></span><span dir="rtl">"הנה ברבות השנים אחר פטירתו של
הגאון החסיד המנוח ז"ל <u>זכות תורתו עמדה לו ולכל המסתופפים בצלו שלא
לשפוך עוד דמים חנם, בהגלות נגלות לעיני כל ונודע האמת ונראה בעליל שאין
בנו שמץ מינות חס ושלום ולא שמצא דשמצא.</u></span><span dir="ltr"></span>
<span dir="rtl">ואי לזאת הותרו השבטים לבא זה בזה ומתחתנים עמנו תמיד,
וכמו כן נתבטלו שאר הרחקות וגזירות קלות וחמורות משנת תקל"ב
(1772)."</span>

<span dir="ltr"></span>

<span dir="ltr"></span><span dir="rtl">"יום שהותרו השבטים לבא זה בזה"
והכוונה להתחתן זה בזה, לקוח מבבלי תענית ל', כאחד התיאורים של ט"ו
באב.</span>

<span dir="rtl">הרדיפות נמשכו בערך 25 שנה (מ 1772, ועד מות הגר"א ב
1797). אחד השיאים שלהם הוא הקונטרס "זמיר עריצים וחרבות צורים" שפורסם ב
1772, בעילום שם (כנראה, על ידי ר' דוד ממאקוב) והמוטו שלו:</span>

<span dir="ltr"></span>

<span dir="ltr"></span><span dir="rtl">"לזמר עריצים ולהכרית כל החוחים
והקוצים</span>

<span dir="rtl">מכאיבים וסילונים ממאירין המשלחין</span>

<span dir="rtl">מעינם מעין נרפש ומקור משחת משחתם</span>

<span dir="rtl">בהם מום בם: הסובבים את השושנה גנת ורד</span>

<span dir="rtl">כרם חמד בית ישראל לשובב נתיבות וללכת</span>

<span dir="rtl">ארחות עקלקלות יוליכם ה' את פועלי האון</span>

<span dir="rtl">ושלום על ישראל".</span>

<span dir="ltr"></span>

<span dir="rtl">ותיאורי החסידים לא מחמיאים מאוד:</span>

<span dir="ltr"></span>

<span dir="ltr"></span><span dir="rtl">"... באמרם אליהם יום יום שחלילה
לבלות ימיהם בתורה, כ"א על העבודה זו תפלה, וח"ו להתעצב כלל, רק תמיד בשחוק
ושמחה... ותמיד שוהין קודם תפלתן שעות שתים שהן הרבה עד עבור זמן זמניהם של
קריאת שמע ואף של תפלה... שתורתם יום יום יעזובו וגם תפלתם תועבה, באמרם
שח"ו לכוון פירוש המלות, וכשמכון פירוש המלות היא מחשבה זרה, ... ולומדין
בניהם להיות פוחזים בתפלתם כאחד הריקים, כי דור תהפוכות המה ומהפכים לפני
ארון ברית ה' כמהפכת זרים ונכרים, ראשיהם למטה ורגליהם למעלה.... ודתיהם
שונות מכל עם הישראלי, ודתי המלך מ"ה הקב"ה אינם עושים... ומפסיקים באמצע
תפלתן, ומבזין לומדי התורה הקדושה, ותמיד הומים בשחוק והיתול ושמחת הוללות.
"</span>

<span dir="ltr"></span>

<span dir="rtl">אך השנאה לא מסתיימת בתיאור התנהגותם, אלא בהאשמתם
באסונות:</span>

<span dir="ltr"></span>

<span dir="ltr"></span><span dir="rtl">"... ועד הנה נסתם החזון שורש
מהותם והיה במחשך מעשיהם. ובעו"ה בשנה דאשתקד נטלו מחמדי עינינו גדיי'
הממושכנים על הרועים, איך בעו"ה מתו כמה מאות גמולי חלק ועתיקי משדים. גלל
כן אזרנו כגיבור חלצינו לידע ולהודיע בשל מי הרעה הזאת, ושמנו לבנו על
דרכיהם הרעים ויגענו ומצאנו בכנפיהם דם נקיים..."</span>

<span dir="ltr"></span><span dir="rtl">"... וגם כתבנו לכל עם ומדינה ולכל
אלופי ראשי קהלות ישראל להיות היהודים עתידים להנקם מאויבי ה' לעשות גדר
וסייג, לבנות הנהרסו' הפרצ' הנ"ל ולבנות גדר על להב', פן ח"ו יספחו עוד
המשפחה הרעה הזאת לספות חרון אף ה' על ישראל..."</span>

<span dir="ltr"></span>

<span dir="rtl">הלשון הלקוחה ממגילת אסתר, מדגישה את יחסי האיבה ואת סכנת
"ההשמדה" של החסידים. אמונות תפלות תמיד מוסיפות אש לשנאה... (גם לנו יש
עלילות דם...)</span>

<span dir="rtl">אבל, ההיסטוריה צוחקת גם על האוהבים וגם על השונאים. והריב
הקשה הזה נמשך אולי שלושים שנה ואפילו פחות. יש אומרים גם שלא ירד לעמך
ישראל אלא נשאר אצל הרבנים ומקורביהם.</span>

<span dir="rtl">מספר תהליכים מיתנו את המחלוקת.</span>

<span dir="rtl">החסידים נשארו נלהבים, אך מיתנו את ההשתוללות המתוארת,
ובוודאי הפסיקו לבזות לימוד תורה (אדמו"רים רבים היו לומדי תורה
מובהקים).</span>

<span dir="rtl">נפטר הגאון מוילנה.</span>

<span dir="rtl">התרבו המשכילים שהיו לאיום חדש ורציני על החסידים
והמתנגדים כאחד.</span>

<span dir="rtl">אך ההתנגשות בין המחנות המשיכה בפולקלור, אפילו עד
ימינו.</span>

<span dir="ltr"></span>

<span dir="ltr"></span>

<span dir="ltr"></span><span dir="rtl">674      רבי יחזקאל לנדא, בעל
"נודע ביהודה", ראה מינות מפורשת ב"לשם ייחוד קודשא בריך-הוא ושכינתיה",
ועל החסידים, שנהגו לאמרו, כתב: "אלו הם מחריבי-הדור, ועל דור יתום זה אני
אומר: 'כי ישרים דרכי ה' וצדיקים ילכו
בם וחסידים</span><span dir="ltr"></span><span dir="rtl"> יכשלו
בם'.  לאחר שנדפס ספרו (פראג תקל"ו) ונמכר כולו, ביקש המדפיס הסדילקובי
להדפיסו שנית, וכדי לקנות את לבם של החסידים אמר להשמיט באותה תשובה את
המלה "וחסידים" ולסדר במקומה "ופושעים", כלשון הכתוב.  הגיע הדבר לרבי
יחזקאל, הקפיד ואמר:</span>

<span dir="rtl">תמה אני, למה אומרים הללו לקלקל מה שאני תיקנתי? אני עשיתי
את "הפושעים" "חסידים"; עכשיו באים הם ומבקשים לעשות את "החסידים" –
"פושעים"...</span>

<span dir="ltr"></span>

<span dir="rtl">רבי יחזקאל לנדא 1713-1793 פראג, מגדולי הפוסקים של המאה
השמונה עשרה, ומכונה "הנודע ביהודה" על שם ספרו. הפסוק הוא מהושע פרק ד',
ובמקור, כמובן, "ופושעים".</span><span dir="ltr"></span>

<span dir="ltr"></span>

<span dir="rtl">החסידים מזלזלים במצוות.</span>

<span dir="ltr"></span><span dir="rtl">656      שאל מתנגד לחסיד:</span>

<span dir="rtl">מה עניינם של שיריים, שאתם חוטפים מעל שולחנו של
הרבי?</span>

<span dir="rtl">הסביר לו החסיד:</span>

<span dir="rtl">שיריים של צדיקים מבטלים דינים.</span>

<span dir="rtl">נענה המתנגד ואמר:</span>

<span dir="rtl">יפה אמרת.  שיריים של צדיקים מבטלים דינים, ולפיכך אין
עליהם לא דין מים ראשונים ומים אחרונים, ולא דין ברכה ראשונה וברכה
אחרונה.</span>

<span dir="ltr"></span>

<span dir="rtl">משמעות שונה למושג "דינים". המשמעות הראשונה, שהחסיד משתמש
בה, היא שפיטת העבירות בשמיים. המשמעות השנייה, שהמתנגד משתמש בה, היא
מצוות (כמו נטילת ידיים וברכות).</span>

<span dir="ltr"></span>

<span dir="ltr"></span><span dir="rtl">680      רבי אריה-ליב הלר, בעל
"קצות החושן", אייב את החסידים, ועל רביהם, שנהגו ללבוש בגדי משי לבנים,
היה אומר:</span>

<span dir="ltr"></span><span dir="rtl">"לבן ביקש לעקור את הכל"...</span>

<span dir="ltr"></span>

<span dir="rtl">רבי אריה ליב הלר 1745 – 1812, גליציה, נודע בספרו "קצות
החושן" שהוא פירוש משמעותי ל"שולחן ערוך".</span>

<span dir="ltr"></span><span dir="rtl">"לבן ביקש לעקור את הכל" – מתוך
ההגדה (ארמי אובד אבי), פרעה ביקש להרוג רק את הזכרים ולבן את כולם.</span>

<span dir="ltr"> </span>

<span dir="rtl">החסידים סתם טפשים</span>

<span dir="ltr"></span><span dir="rtl">657      בחבורה של מתנגדים סיפר
אחד מהם בגנותו של צדיק.</span>

<span dir="rtl">היה שם גם חסיד אחד, קפץ וקרא:</span>

<span dir="rtl">עפר לפיך!  הרבי יש לו כל ערב-שבת גילוי-אליהו ואתה מתחצף
לספר בגנותו.</span>

<span dir="ltr"></span><span dir="rtl">\[הזכרנו לעיל, כאחת ההאשמות כנגד
החסידים שהם מתיימרים לפרש מחדש את "הזוהר" על ידי גילוי אליהו\]</span>

<span dir="rtl">שאל המתנגד:</span>

<span dir="rtl">זו מניין לך, שיש לו גילוי-אליהו כל ערב-שבת?</span>

<span dir="rtl">השיב החסיד:</span>

<span dir="rtl">מפיו הקדוש שמעתי.</span>

<span dir="rtl">ליגלג עליו המתנגד:</span>

<span dir="rtl">שמא הוא משקר?</span>

<span dir="rtl">צעק החסיד:</span>

<span dir="rtl">רשע!  אדם, שיש לו גילוי-אליהו, ישקר?!</span>

<span dir="ltr"></span>

<span dir="ltr"></span><span dir="rtl">664      חסיד התפלל בדבקות עצומה:
התאנח, זעק, הטיח ידיו בכותל.  נטפל אליו מתנגד אחד ואמר לו:</span>

<span dir="rtl">רצונך, שתסביר לי, את מי אתה מתכוון לרמות?  את הקדוש
ברוך-הוא?  בוחן כליות הוא.  את הבריות?  אין ציבור שוטה.  אלא מה, את עצמך
אתה מתכוון לרמות?  מה חכמה היא זו לרמות את השוטה?</span>

<span dir="ltr"></span>

<span dir="ltr"></span><span dir="rtl">678      רבי ברוך תאומים-פרנקל,
בעל "עטרת-חכמים" ו"ברוך טעם", היא מקנאי המתנגדים, ורבי חיים האלברשטם,
שנעשה לאחר-זמן מייסדה של השושלת הסאנדזית, היה תלמידו וגם נשא את בתו
לאשה.</span>

<span dir="rtl">פעם אחת, כשהיה עדיין רבי חיים סמוך על שולחנו של רבי
ברוך, אמר לו לרבי ברוך:</span>

<span dir="rtl">תמיהה גדולה אני תמה על מר, שאינו מאמין בכוחם של
צדיקים.  הרי מופת מפורסם, שעשה צדיק פלוני, ורבים ראו את הדבר בעיניהם
ממש.  אדם אחד שנשתטה הלך אליו לקבל מאתו ברכה, ויצא מעמו שפוי
לגמרי.</span>

<span dir="rtl">החזיר לו רבי ברוך:</span>

<span dir="rtl">במופת זה גם אני מאמין.  הואיל ואותו אדם הלך לצדיק לקבל
מאתו ברכה, שמע מינה שוטה היה באותה שעה, והואיל ופרש מן הצדיק ויצא מעמו,
הרי זה סימן מובהק שנעשה שפוי לגמרי.</span>

<span dir="ltr"></span>

<span dir="rtl">רבי ברוך תאומים פרנקל – 1760 – 1828, צ'כיה.</span>

<span dir="rtl">רבי ברוך האלברשטאם – 1797 – 1876 דרום פולין, מייסד
חסידות צאנז.</span>

<span dir="ltr"></span>

<span dir="ltr"></span><span dir="rtl">681      רבי אייזל חריף רגיל היה
לקנתר את החסידים שבסלונים עירו.  פעם אחת אמר לאחד מהם:</span>

<span dir="rtl">הקדוּשה של רבי אברהם רבכם מהיכן?  יודע אני בו, שאינו גדול
בתורה כלל.</span>

<span dir="rtl">השיב החסיד:</span>

<span dir="rtl">לא בתורה הדבר תלוי, אלא בבחירה הדבר תלוי.</span>

<span dir="rtl">הואיל ורבים מישראל בחרו אותו לרבי, קדושה ירדה עליו
מאליה.  דוגמת תרומה: כיוון שתרם אדם מישראל חיטה פשוטה לשם תרומה, מיד חלה
עליה קדושה.</span>

<span dir="rtl">ליגלג עליו רבי אייזל:</span>

<span dir="rtl">חסיד עם-הארץ!  בפירוש שנינו: "חרש, שוטה וקטן שתרמו – אין
תרומתם תרומה".</span>

<span dir="ltr"></span>

<span dir="rtl">דווקא החסיד משכנע יותר, אבל אייזל חריף, מנצל את ההזדמנות
לטעון שהחסידים שוטים...</span>

<span dir="rtl">וכמובן, רואים שוב את ייחודם של החסידים בהתלכדותם סביב
הרבי, ההופך קדוש (בחייו).</span> <span dir="ltr"></span>

<span dir="ltr"></span>

<span dir="rtl">מלוכלכים ורודפי נשים.</span>

<span dir="ltr"></span><span dir="rtl">661      שאלו למתנגד:</span>

<span dir="rtl">למה היכה הקדוש ברוך-הוא את המצרים בכינים? מוטב, היה מכה
אותם בחסידים, ומביא עליהם שתי מכות בבת-אחת – מכת-חסידים
ומכת-כינים.</span>

<span dir="rtl">החזיר המתנגד:</span>

<span dir="rtl">לא קשה.  רצונו של מקום היה, שילקו גם הזכרים וגם הנקבות,
ואילו חסידים מצויים בעיקר אצל נקבות.</span>

<span dir="ltr"></span>

<span dir="rtl">משתכרים וחסרי עכבות בסקס.</span>

<span dir="ltr"></span><span dir="rtl">662      מרשימותיו של מתנגד
זקן:</span>

<span dir="ltr"></span><span dir="rtl">"קיימא לן: חסיד אין מניחים לו
בלילה לא בקבוק יי"ש מראשותיו ולא נערה-בתולה מרגלותיו. מה טעם? – חוששים
למעשה-ניסים: שמא למחר יימצא הבקבוק ריק והבתולה – מלאה"...</span>

<span dir="ltr"> </span>

<span dir="ltr"></span><span dir="rtl">663      שאלה נשאלה בחבורה של
ליצנים:</span>

<span dir="rtl">משה רבנו חסיד היה, או מתנגד היה?</span>

<span dir="rtl">נענה אחד מן החבורה ואמר:</span>

<span dir="rtl">מסתבר, שמשה חסיד היה; אילמלי מתנגד הוא, לא היה נותן להם
לישראל ארבע כוסות, אלא היה נותן להם ארבעה פרקים משניות.</span>

<span dir="rtl">ועוד שאלה נשאלה באותה חבורה:</span>

<span dir="rtl">המן חסיד היה, או מתנגד היה?</span>

<span dir="rtl">נענה שני מן החבורה ואמר:</span>

<span dir="rtl">והכתוב אומר: "והמן נופל על המיטה", דרש רבי אלעזר: "מלמד,
שבא מלאך והפילו עליה".  ומכאן, שהמן מתנגד היה; אילמלי חסיד הוא, לא היה
זקוק למלאך, שיפילו עליה…</span>

<span dir="ltr"> </span>

<span dir="rtl">נוסח ספרד אצל חסידים.</span>

<span dir="ltr"></span><span dir="rtl">666      מעשה בחסיד שנזדמן בשבת
לבית-מדרש של מתנגדים וביקש מאת הגבאי, שיתן לו לירד לפני התיבה, משום
שחייב-"יאהרצייט" הוא.  הסכים הגבאי על תנאי, שלא ישנה כלום
מנוסח-אשכנז.  קבל עליו החסיד וירד לפני התיבה והתפלל שחרית ומוסף.  לאחר
שסיים ועלה מלפני התיבה, ניגש אליו הגבאי ושיבחו, שלא נכשל בנוסח.  נענה
החסיד ואמר:</span>

<span dir="rtl">אף-על-פי-כן, רימיתי אתכם.  "תיקנת" אמרתי בקו"ף.</span>

<span dir="ltr"></span>

<span dir="rtl">בנוסח אשכנז "תיכנת" ובנוסח ספרד "תיקנת"...</span>

<span dir="ltr"> </span>

<span dir="rtl">זלזול בחסידים וברבם.</span>

<span dir="ltr"></span><span dir="rtl">675      רבי יעקב, המגיד מדובנה,
נזדמן פעם אחת ל"שולחנו" של "המגיד הגדול", רבי דוב-בּר ממזריץ'.  באמצע
הסעודה פתח רבי דוב-בר בנגון, ומיד נתלהבו החסידים ויצאו לרקוד.</span>

<span dir="rtl">ראו החסידים, שרבי יעקב עומד ותוהה, ואמרו לו:</span>

<span dir="rtl">מתנגד, על מה אתה תוהה?</span>

<span dir="rtl">החזיר להם רבי יעקב:</span>

<span dir="rtl">עולם הפוך אני רואה, ועליו אני תוהה.  בנוהג שבעולם,
צוענים שרים והדוב מרקד, ואילו כאן – הדוב שר והצוענים מרקדים...</span>

<span dir="ltr"> </span>

<span dir="rtl">לוקל פטריוטיזם</span>

<span dir="ltr"></span><span dir="rtl">679      רבי זלמן מפוזנה היה
אומר:</span>

<span dir="rtl">תמה אני על החסידים, שהם שונאים אותי.  כשאני מספר עם חסיד
מחסידי קוצק, הריהו מגנה בעיני את הצדיק מאיזביצה, וכשאני מספר עם חסיד
מחסידי איזביצה, הריהו מגנה בעיני את הצדיק מקוצק.  זה הכלל: כל חסיד מגנה
את צדיקו של חברו.  ומה פשעי ומה חטאתי, שכולם נאמנים עלי ואני מאמין בדברי
כולם?</span>

<span dir="ltr"></span>

<span dir="rtl">שוב מודגש, שאין "חסידות" אלא יש "חסידויות", והמתנגד
משתמש בכך לניגוח של החסידות.</span>

<span dir="ltr"></span>

<span dir="rtl">וגם חסידים צוחקים על מתנגדים</span>

<span dir="ltr"></span><span dir="rtl">670      שבת אחרי מנחה נכנס חקרן
לבית-מדרש של חסידים ומצא אותם מסיבים בסעודה שלישית.  התכוון ללגלג עליהם
ואמר להם:</span>

<span dir="rtl">שתו ואיכלו, חסידים, ופטמוּ את הנשמה היתרה שלכם.</span>

<span dir="ltr"></span><span dir="rtl">\[נשמה יתרה – ביטוי חסידי, כנראה,
המבטא את התרוממות הרוח\]</span>

<span dir="rtl">נענה אחד מן המסובים ואמר לו:</span>

<span dir="rtl">היכבד ושב עמנו ופטם גם אתה את הנשמה היתירה שלך.</span>

<span dir="rtl">גיחך החקרן:</span>

<span dir="rtl">אני אין לי אלא נשמה אחת.</span>

<span dir="rtl">החזיר לו החסיד:</span>

<span dir="rtl">אבל יתירה היא...</span>

<span dir="ltr"></span>

<span dir="ltr"></span><span dir="rtl">671      אמר מתנגד לחסיד:</span>

<span dir="rtl">בוא וראה, מה בינינו לבינכם.  אנו, כיוון שגומרים להתפלל,
מיד אנו לומדים פרק משניות ואומרים קדיש דרבנן, ואילו אתם – עוד "אשרי"
ו"בא לציון" בפיכם וכבר אתם שותים "תיקון".</span>

<span dir="rtl">החזיר לו החסיד:</span>

<span dir="rtl">מה תימה יש בדבר?  אתם תפילתכם תפילה מתה היא, ודין הוא
שתלמדו עליה משניות ותאמרו עליה קדיש, ואילו אנחנו – תפילתנו תפילה חיה
היא, ויפה לגימה לחי.</span>

<span dir="ltr"> </span>

<span dir="ltr"></span><span dir="rtl">672      כשמת בוויטבסק שמחה
ליפמאנ'ס, שרדף את החסידים והיה גם באותה עצה להלשין את בעל "התניא"
למלכות, שמחו החסידים שמחה גדולה, רקדו ושרו:</span>

<span dir="ltr"></span><span dir="rtl">"שמחה לארצך – וששון
לעירך"...</span> <span dir="ltr"></span><span dir="rtl">\[מתוך תפילת ראש
השנה\]</span><span dir="ltr"></span>

<span dir="ltr"></span>

<span dir="rtl">וזה עוד שייך לריב הארסי יותר של השנים
הראשונות...</span><span dir="ltr"></span>

<span dir="ltr"></span>
