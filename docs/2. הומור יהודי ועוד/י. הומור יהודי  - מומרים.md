> **<span dir="rtl"><u>הומור יהודי 10 – מומרים.</u></span>**
>
> <span dir="rtl">1444</span>

<span dir="rtl">שאלו למוריץ מושקובסקי, הפסנתרן הידוע:</span>

<span dir="rtl">מה טעם לא הלך בדרך בני-משפחתו, שהם כּוּלם המירו, והוא נשאר
יהודי?</span>

<span dir="rtl">החזיר מושקובסקי:</span>

<span dir="rtl">להמיר? לא; יותר מדי מנהג יהודי הוא זה...</span>

> <span dir="rtl">1398</span>

<span dir="rtl">שאל מכּס הקטן את אביו:</span>

<span dir="rtl">אבא, בן כמה אדם נעשה יהודי?</span>

<span dir="rtl">גער בו אביו:</span>

<span dir="rtl">שטות זו מניין לך?</span> <span dir="rtl">אין אדם נעשה
כלום; כל אדם הוא מה שהוא.</span>

<span dir="rtl">לא קיבּל מכּס הקטן והחזיר:</span>

> <span dir="rtl">אבא, לא כך. הנה אני בן עשר, ונוצרי אני. אתה בן ארבעים,
> ועדיין גם אתה נוצרי. ואילו סבא, יהודי הוא כבר...</span>
>
> **<span dir="rtl">האם זה באמת מנהג יהודי?....</span>**
>
> **<span dir="rtl">התנ"ך מרבה לדבר על עבודת אלוהים אחרים. ואכן, תמיד
> הייתה תחרות בין תרבויות שונות על פולחן, על מנהגים, ועל אורחות חיים.
> בימי בית שני, ההתיוונות שהשפעתה הייתה עצומה. בתקופות כאלה, הדומות אולי
> למצבנו היום, קיים רצף בין נאמנות לדת ובין הסתגלות לתרבות שונה, בין
> קנאים ובין מתונים או מתפשרים.</span>**
>
> **<span dir="rtl">לאחר החורבן, נוצר מצב חדש עם התפשטות הנצרות שקראה
> תגר על השליטה של "החכמים" בחברה היהודית. מתקופה זו אנו מכירים את
> היהדות כבנויה מקהילות מיעוט, והמרת דת היא גם יציאה מהקהילה, כלומר,
> תמורה חברתית. המרת הדת היא עתה דרמטית.</span>**
>
> **<span dir="rtl">בערך המרת דת בויקיפדיה כתוב שבהיסטוריה היהודית
> ידועים "מקרים רבים" של המרת דת. ב</span> *Jewish Encyclopedia*
> <span dir="rtl">נטען שרבע מיליון יהודים באירופה התנצרו במאה התשע עשרה.
> </span>**
>
> **<span dir="rtl">אבל, הרבה קודם, יש להניח שבלחץ של התקופה הביזנטית
> רבים הנתנצרו, והכיבוש הערבי של המזרח התיכון וצפון אפריקה במאה השביעית
> והשמינית, הביא להתאסלמות של יהודים רבים מאוד.</span>**
>
> **<span dir="rtl">כמובן, שמספר גדול של יהודים התנצר במאות החמש עשרה
> והשש עשרה בספרד. מעריכים בין 20 ל 50 אלף את מספר המתנצרים בגירוש עצמו,
> אבל מספר גדול יותר התנצר באונס במאה שקדמה לגירוש. הסטטיסטיקות בנושא
> זה, מעורפלות.</span>**
>
> **<span dir="rtl">המרות הדת של יהודים בימי הבינים ועד אחרי גירוש ספרד,
> היו המרות שנבעו מאיום במוות או בגירוש אכזרי, רובן בעולם הנוצרי,
> ומיעוטן גם בעולם המוסלמי.</span>**
>
> **<span dir="rtl">בעולם המוסלמי ידועים גזירות השמד של שלטון
> אל-מוואחידון, שושלת ברברית מצפון אפריקה ששלטה על חלק מספרד ואיזורים
> נרחבים בצפון אפריקה (במאה ה 12), והכריחה יהודים (ונוצרים) להגר, או
> להתאסלם באיום במוות, ולפעמים רצחו מבלי לאפשר התאסלמות. הדעאש היום
> דומים להם מאוד.</span>**
>
> **<span dir="rtl">בהקשר זה ידועה "איגרת השמד" של הרמב"ם.</span>**
>
> **<span dir="rtl">הרמב"ם עצמו היה פליט של המוואחידון (כילד). מכיוון
> שהיו פוסקים שטענו שצריך ליהרג ולא להמיר את הדת, מתמודד איתם הרמב"ם
> באיגרת זו למתאסלמים, משבח אותם על רצונם לשוב ליהדות, ופוסק שמותר
> להתאסלם מאונס, ואחר כך להשתדל לברוח למקום בו ניתן לחזור
> ליהדות.</span>**
>
> **<span dir="rtl">המרות דת מאונס קיימות במאות האחרונות, כאמור, רק
> בארגונים קיצוניים ביותר.</span>**
>
> **<span dir="rtl">מה שמאפיין את המומר של המאה התשע עשרה, זה, אולי,
> המרה מתוך אינטרס, כאשר האמונה דועכת. ניתן לקרוא לזה – המרת דת של
> חילוני (דתי לייט או דתל"ש), או המרת דת טכנית כחלק מהחילוניות.</span>**
>
> **<span dir="rtl">וכך כותב זלקינד הורביץ, משכיל יהודי, עוד במאה השמונה
> עשרה (מתוך: "המומרים בממלכת פולין-ליטא" מאת יעקב גולדברג, מרכז שזר
> 1985):</span>**
>
> <span dir="rtl">"העוברים מן היהדות לדתות אחרות עושים זאת פשוט למען
> טובת הנאה בת חלוף או כדי להשתמט ממרות ההורים, או למען הגירושין,
> ההכנסה, המשרה וכו'. הראיה לכך היא, שעל פי רוב הם עוברים לדת השלטת.
> יהודי לא ייהפך לנוצרי באיסטנבול, או לקתולי באמסטרדם, או לפרוטסטנטי
> בפריז."</span>
>
> **<span dir="rtl">ומסכים איתו אינאץ מאסאלסקי, הבישוף של וילנה, שכותב
> לכמרים שלו ב 1783 (מקור הנ"ל) שעל הכמרים לבדוק אם הרצון להתנצר אינו
> נובע מהרצון להתחמק מצרה, או להרוויח:</span>**
>
> <span dir="rtl">"מחרם שהטילו עליהם הכופרים או מן השאיפה לעשות רווחים,
> כפי שנוכחנו לדעת לעתים כה קרובות"  
> **אם כן, מניע נוסף, מאבקים פנימיים בקהילה שמביאים לחרם על אדם
> מסוים...**</span>
>
> **<span dir="rtl">ספר הבדיחה והחידוד, עוסק בהמרות של המאה התשע עשרה,
> שהיו נפוצות מאוד הן ברוסיה, והן בגרמניה, ובארצות שביניהן...</span>**
>
> **<span dir="rtl">האינטרסים או היתרונות שנבעו מההתנצרות באירופה, היו
> מגוונים.</span>**
>
> <span dir="rtl">1386</span>

<span dir="rtl">ימים רבים נאבק יהודי מוסקבאי עם המשטרה: עיתים ניצח מתן
בסתר, עיתים הצליחה הערמה. לסוף כּלו כל הקיצים. בשכונתו נתמנה קצין-שוטרים
חדש רשע-מרושע: לא ידע רחם וארב לכל אדם מישראל. לא עמד היהודי בנסיון ועשה
מעשה: הלך לכומר – ושב לביתו "גוי".</span>

<span dir="rtl">ויהי בחצות הלילה והמשטרה באה. לא קם ולא זע המומר החדש
והעמיד פנים כאילו הוא ישׁן. ניגש קצין-השוטרים למיטתו, הסתכל בו יפה-יפה,
הכירוֹ וקרא:</span>

<span dir="rtl">אהא, ז'יד! באת בכפי. עכשיו לא תימלט עוד...</span>

<span dir="rtl">פּיהק המוּמר החדש לכל רוחב פיו, התמתח לכל אורך המיטה,
פישפש ומצא צלבוֹ</span> <span dir="rtl">מתחת לכר, הגיעוֹ עד לחוטמו של
הקצין הרשע, נענה ואמר:</span>

<span dir="rtl">והלה מי הוא בעיניך – כּלב?...</span>

**<span dir="rtl">אחד המניעים העיקריים להתנצרות ברוסיה, הוא אפשרות
המגורים בערים הגדולות, בעיקר במוסקבה.</span>**

**<span dir="rtl">כפי שהזכרנו באחת הפגישות הקודמות, יהודים כמעט ולא
התגוררו ברוסיה, עד שרוסיה התפשטה מערבה, וכבשה חלקים גדולים ממזרח אירופה
(היום פולין, ליטא, אוקראינה, בילורוס, מולדוביה).</span>**

**<span dir="rtl">באיזורים אלו התגוררה אוכלוסיה יהודית גדולה ביותר
(למעלה מארבעה מיליון יהודים). השלטון הרוסי רצה שטח אבל לא רצה יהודים
(מוכר?)</span>**

**<span dir="rtl">ב1791 קבעו השלטונות ברוסיה תחום מושב ליהודים, באיזורים
אלו שגרו בהם ממילא, עם הגבלות נוספות. יהודים שכבר התפזרו וחיו מחוץ לתחום
זה גורשו אליו.</span>**

**<span dir="rtl">תחום המושב היה נחות כלכלית לעומת מרכז רוסיה, מוסקבה
בפרט, גם בו הוטלו גזרות שונות על היהודים, והפיתוי להגר לעיר הגדולה היה
גדול.</span>**

**<span dir="rtl">בסוף המאה התשע עשרה, ותחילת המאה העשרים התחוללו
הפוגרומים הגדולים, וכשני מיליון יהודים עזבו את תחום המושב בעיקר
לאמריקה.  
</span>**

<img src="images-30/media/image1.png"
style="width:3.77083in;height:4.50345in"
alt="https://upload.wikimedia.org/wikipedia/commons/thumb/3/37/%D7%AA%D7%97%D7%95%D7%9D_%D7%94%D7%9E%D7%95%D7%A9%D7%91.png/350px-%D7%AA%D7%97%D7%95%D7%9D_%D7%94%D7%9E%D7%95%D7%A9%D7%91.png" />

**<span dir="rtl">התנצרות הייתה אחד האמצעים להיחלץ מתחום המושב ומחוקי
האפליה הקיצוניים הללו. ולכן המומר בקטע לעיל, חוגג.</span>**

**<span dir="rtl">היו גם סעיפים בחוק, של "יוצאים מן הכלל", שהורשו
להתגורר במוסקבה, כמו שנראה בקטע הבא:</span>**

<span dir="rtl">1385</span>

<span dir="rtl">נציב רשע היה לה למוסקבה – סרגי אלכסנדרוביץ דוֹדוֹ של
הקיסר. הרבה גזירות גזר על היהודים והרבה קיצץ בזכוּתם לדוּר במוסקבה
עיר-הקודש. מהם התחכמו ומצאו תחבולות שונות, שלא תשיגם ידו של אותו רשע,
מהם לא עמדו בניסיון וקיבלו עלהם נצרוּת, ונפטרו בבת-אחת מכל עוּנוֹתם, ומהם –
והם הרוב- גלוּ.</span>

<span dir="rtl">פעם אחת ישבו יהודים מוסקבאים בחבורה וסיפרו זה עם זה על
צרת-הישיבה בעיר שלטונו של סרגי הרשע. פתח אחד ואמר: הרבה עמלתי והרבה
יסורים שבעתי, אבל סוף-סוף כּבר יש לי, ברוך-השם, זכות ישיבה כאן.</span>

<span dir="rtl">אמרו לו חבריו:</span>

<span dir="rtl">זכותך מה היא?</span>

<span dir="rtl">החזיר הנשאל:</span>

<span dir="rtl">מיום אתמול ואילך מוכתב אני לסוחר ממדריגה ראשונה.</span>

<span dir="rtl">נענה שני ואמר:</span>

<span dir="rtl">ברוך השם, אף אני כבר יש לי זכות-ישיבה.</span>

<span dir="rtl">אמרו לו:</span>

<span dir="rtl">זכותך שלך מה היא?</span>

<span dir="rtl">החזיר הלה:</span>

<span dir="rtl">אני מוכתב לדוקטור.</span>

<span dir="rtl">קם שלישי ואמר:</span>

<span dir="rtl">זכויותיכם שלכם קליפת-השום לגבי זכותי שלי.</span>

<span dir="rtl">שאלה כל החבורה פה אחד:</span>

<span dir="rtl">אתה מה זכותך?</span>

<span dir="rtl">הוציא הוא מכיסו צלב קטן, הניח לפניהם ואמר:</span>

<span dir="rtl">הרי!... אני מוכתב לישו המשיח...</span>

**<span dir="rtl"><u>מוכתב ל...</u> – ניתנה רשות לסוחרים גדולים, ולבעלי
השכלה גבוהה לגור במוסקבה, ואפילו להעסיק עוזרים או משרתים במספר מוגבל
(המוכתבים). אבל, צודק המומר. הרשות תלויה בשרירות לב השלטונות, בעוד
שהמומר כמוהו כרוסי לא יהודי.</span>**

**<span dir="rtl">העוני היה, כמובן, מניע רציני להמרה:</span>**

<span dir="rtl">1390</span>

<span dir="rtl">יוֹמיים קודם פסח בא יהודי למסית **\[מיסיונר\]** וגילה לו,
שרצונו לטבול. שמח עליו המסית וביקש למסור אותו לכומר, שילמדוֹ עיקרי הדת.
סירב היהודי ודרש טבילה מיד. אמר לו המסית:</span>

<span dir="rtl">למה אתה אץ כל-כך?</span>

<span dir="rtl">השיב היהודי:</span>

<span dir="rtl">אני אץ, משום שמחרתיים פסח.</span>

<span dir="rtl">תמה המסית:</span>

<span dir="rtl">ואם מחרתיים פסח, מה בכך?</span>

<span dir="rtl">החזיר לו היהודי:</span>

<span dir="rtl">אלא לשׁם מה אני מבקש לטבול, אם לא כדי שיהא בידי
לקנות</span> <span dir="rtl">צורכי-פסח?...</span>

**<span dir="rtl">ועוד יותר קיצוני...</span>**

<span dir="rtl">1392</span>

<span dir="rtl">לשעבר נהגו רבים מן הכמרים ליתן דינר זהב לכל אדם מישראל,
שבא אליהם להמיר. ונמצאו יהודים, שהיו מערימים ומחליפים שמותיהם ונוטלים
דינרים כמה פעמים, ומשתמטים ואינם ממירים. ראו הכמרים שׁכּך, נמלכו וביטלו
מנהגם, שלא יהיו מערימים נשׂכרים.</span>

<span dir="rtl">בינתיים נכנס יהודי זקן אצל כומר ואמר לו:</span>

<span dir="rtl">אדוני כומר, להמיר באתי.</span>

<span dir="rtl">נסתכל בו הכומר והכירוֹ: זקן זה כבר הוציא מידו כמה
דינרים.</span>

<span dir="rtl">אמר לו:</span>

<span dir="rtl">לחינם טרחת ובאת אלי. אותו מנהג כבר נתבטל.</span>

<span dir="rtl">יצא הזקן מביתו של הכומר וזעף:</span>

<span dir="rtl">תיפּח רוחם של הרשעים! פרנסה נקייה וקלה היתה לנו, ואף אותה
ביטלו מאיתנו...</span>

**<span dir="rtl">אבל, למרות שבדרך כלל מצבם הכלכלי של המומרים היה טוב
יותר, לא תמיד הצליח...</span>**

<span dir="rtl">1387</span>

<span dir="rtl">כמה זמן ישב יהודי במוסקבה שלא ברשות והתפרנס בקושי. אף
קפץ עליו רוגזה של המשטרה. ולילה-לילה הוצרך לבקש לו מקום-לינה חדש. וכשבאו
לו מים עד נפש, הלך אל הכומר וטבל.</span>

<span dir="rtl">עברו שבועות וירחים. מצד המשטרה מנוחה ושׁלווה, אבל פרנסה
אין. לימים פגש אותו יהודי מכּרוֹ ושאל:</span>

<span dir="rtl">מה כוחו וגבורתו של אלהיך החדש?</span>

<span dir="rtl">החזיר לו המומר:</span>

<span dir="rtl">כוחו וגבורתו לגבי מה?</span> <span dir="rtl">אם לגבי
זכות-ישיבה – הפלא ופלא, ואם לגבי פרנסה - הבל הבלים...</span>

<span dir="rtl">1419</span>

<span dir="rtl">יהודי עני השתמד, וכשם שהיה עני קודם שמד, כך נשאר עני גם
לאחר שמד. אמרו לו:</span>

<span dir="rtl">בשלמא עשירים משתמדים: להוטים הם אחרי תענוגות העולם הזה;
אתה, הקבצן, למה השתמדת?</span>

<span dir="rtl">החזיר המשומד:</span>

<span dir="rtl">קצתי בחיי מפני אשתי, שכל יום שישי היתה מטרידה אותי
ותובעת כסף לצורכי-שבת.</span>

<span dir="rtl">אמרו לו:</span>

<span dir="rtl">מה תיקנת?</span> <span dir="rtl">עכשיו היא מטרידה אותך
כל יום שבת ותובעת כסף לצורכי-יום ראשון?</span>

<span dir="rtl">השיב המשומד:</span>

<span dir="rtl">אף חיי-שעה קרויים חיים...</span>

**<span dir="rtl">אבל, כנראה שבסך הכל, חיי המומרים היו טובים
יותר....</span>**

<span dir="rtl">1424</span>

<span dir="rtl">שאלו למחודד:</span>

<span dir="rtl">מפני מה רוב מומרים עשירים ורוב גרים עניים?</span>

<span dir="rtl">החזיר המחודד:</span>

<span dir="rtl">טבעם של דברים גורם. מומר – מוחו מוח יהודי ומזלו מזל גוי,
ואילו גר – מוחו מוח גוי ומזלו מזל יהודי...</span>

**<span dir="rtl">אבל התנצרות מתוך העדפה של הדת הנוצרית עצמה, ספק אם יש
בדור הזה...</span>**

<span dir="rtl">1405</span>

<span dir="rtl">ארבעה מומרים נכנסו לפונדק. שתו כוס ראשונה, שנייה
ושלישית, וכשהתחיל היין תוסס התחילה הלשון מקשקשת. פתח הזקן שבחבורה
ואמר:</span>

<span dir="rtl">מודה אני: התאווה לממון, לחיים טובים, היא שגרמה
לי…</span>

<span dir="rtl">נענה השני ואמר:</span>

<span dir="rtl">אני פילוסוף גדול הייתי. כפרתי בכל. אמרתי: הואיל והכל הבל
לית דין ולית דיין, למה אשא ואסבול חינם?...</span>

<span dir="rtl">כפף השלישי ראשו והתוודה:</span>

<span dir="rtl">אותי הביאה אשה אל הכומר...היה מעשה...</span>

<span dir="rtl">הרביעי שתק. אמר לו הזקן:</span>

<span dir="rtl">ואתה?</span>

<span dir="rtl">זקף הוא קומתו והחזיר:</span>

<span dir="rtl">לא מהמונכם אני; הכרה שבלב...</span>

<span dir="rtl">קיפחו הזקן:</span>

<span dir="rtl">חביבי, צא וספּר לגויים...</span>

**<span dir="rtl">הפולקלור מלגלג על הקושי של המומר להתרגל לדתו החדשה.
קשה להתנתק...</span>**

<span dir="rtl">1391</span>

<span dir="rtl">שני אחים נדברו והלכו יחדיו להשתמד. נכנסו אל הכומר ולא
מצאוּהוּ בבית. עד שישבו וחיכו לו התחילה השמשׁ שוקעת. קם אחד מן העתידים
להיות מומרים ואמר לאחיו:</span>

<span dir="rtl">מי יודע, כמה יתמהמה עוד? בוא ונלך בינתיים להתפלל מנחה
בציבור...</span>

<span dir="rtl">1406</span>

<span dir="rtl">השמש הביא טה ופת-שחרית. כל הפקידים אכלו ושתו. הגזבר הזקן
לא נגע במה שהביא השמש, לא אכל ולא שתה – ונאנח.</span>

<span dir="rtl">אמר לו חברו:</span>

<span dir="rtl">מה לך? חולה אתה?</span>

<span dir="rtl">החזיר הזקן:</span>

<span dir="rtl">יום-כיפור היום...</span>

<span dir="rtl">ליגלג עליו חברו:</span>

<span dir="rtl">לעבוד מותר ולשתות כוס טה אסור?</span>

<span dir="rtl">גימגם הזקן ואמר:</span>

<span dir="rtl">באמת איני חייב כלל לצום... עוד לפני שלושים שנה
המירותי...</span>

<span dir="rtl">התפלא חברו:</span>

<span dir="rtl">אם כן, למה זה אתה?</span>

<span dir="rtl">החזיר הזקן:</span>

<span dir="rtl">יודע אתה? קשה לזקן כמוני לזוּר מרגילוּת ישׁנה...</span>

<span dir="rtl">1407</span>

<span dir="rtl">בּמסיבּה של מומרים התפאר הזקן שבהם ואמר:</span>

<span dir="rtl">זה שלושים שנה יצאתי מכלל ישראל, וכבר ניצחתי בי כל סימני
היהדות, חוץ מאחד.</span>

<span dir="rtl">אמרו לו:</span>

<span dir="rtl">אותו שיוּר יהודי מהו?</span>

<span dir="rtl">החזיר הזקן:</span>

<span dir="rtl">לעבור על-פני בית-יראה שלהם ולא לאמר: "שׁקץ תשׁקצנוּ" – איני
יכול...</span>

**<span dir="rtl">נוהג הוא, לקלל את הכנסיה כאשר עוברים לידה. ויש חוקרים
שטוענים שגילו מומרים יהודים בדרום אמריקה, על פי זה , שחרף היותם נוצרים
טובים ולא טוענים למוצא יהודי, בעוברם על יד כנסיה הם לוחשים לחש הדומה
ל"שקץ תשקצנו", מבלי שהם יודעים את משמעותו. מסורת היא בידם.</span>**

<span dir="rtl">1408</span>

<span dir="rtl">היתה לו לנחום סוקולוב שיחה עם כומר זקן בן-שמונים, צנזור
לספרי-ישראל בפטרבורג; התוודה לפניו הזקן ואמר לו: עשרים שנות עמל מינוּ לי
עד שלימדתי לשוני להתיז את הרי"ש הרוסית כהלכה, עוד עשרים שנה יגעתי עד
שלימדתי פי וקיבתי ליהנות מבשר חזיר, ועוד עשרים שנה הוגעתי את נשמתי עד
שלמדתי לשבת במנוחה בבית-יראה שלהם. ואף-על-פי-כן יודע ומכיר אני, ש"שקץ"
קטן משלהם גוי גדול הוא הרבה יותר ממני...</span>

**<span dir="rtl">מלבד זכות ישיבה, ומלבד ניסיון להיחלץ מהעוני, תמיד יש
תפקיד היסטורי גם לאהבה...</span>**

<span dir="rtl">1414</span>

<span dir="rtl">בחור מומר, מבני-בניו של רב מפורסם, ארס לו בחורה עשירה,
בתו של יהודי שנתבארון. וגדול ויפה היה נשף-האירוסין בביתהּ של הכלה, וגדולה
היתה השמחה של "הבארונית" הזקנה, אמהּ של הכלה. עיניה נוצצו מהנאה, ורגע-רגע
ליטפה את החתן ולחשה לו:</span>

<span dir="rtl">כל ימי התפללתי לחתן כמותך בשביל בתי…</span>

<span dir="rtl">חייך החתן ואמר לה:</span>

<span dir="rtl">כלום אחד מאלף אני?</span>

<span dir="rtl">החזירה לו הזקנה:</span>

<span dir="rtl">הן, יקירי, אחד מאלף… גוי הגון ממשפחה מיוחסת
בישראל…</span>

<span dir="rtl">1415</span>

<span dir="rtl">בחור מומר, בנו של מומר עשיר, חשקה נפשו בבת-ישראל ענייה
ובקש לישא אותה. עיכּב אביו ואמר לו:</span>

<span dir="rtl">בני זיווג זה לא נאה לך מצדי-צדדים. ראשית, לא נאה לך
שתישא בת-ישראל, כי גוי אתה, ושנית, לא נאה לך שתישא בת-עניים, כי יהודי
אתה…</span>

**<span dir="rtl">והמשכילים, בחלקם, מסתכלים על ההמרה עצמה בביטול, היהדות
אצלם מתבטאת בשפה דווקא ...</span>**

<span dir="rtl">1440</span>

<span dir="rtl">הפרקליט המוסקבאי המפורסם לב קוּפרניק חשק בבתו של שצפּקין,
השחקן הרוסי המפורסם. המיר ונשא אותה לאשה. לפייס את דעתו של אברהם אביו,
שהיה מן המשכילים העברים בקיוב, כתב לו מכתב עברי וביקש מאתו סליחה על
המעשה אשר עשה. החזיר לו אביו:</span>

<span dir="rtl">יכול אני לסלוח לך על החטא, שחטאת לאלהי העברים, אבל איני
יכול לסלוח לך על החטא, שחטאת לדקדוק הלשון העברית וכתבת אל"פין במקום
עי"נין...</span>

**<span dir="rtl">כנראה שגם מפורסמים מפסיקים להיות מפורסמים אחרי מאה
מאתיים שנה .... (לא מצאתי אינפורמציה על שני המפורסמים ברשת). בימינו
הפרסום אפילו קצר יותר.</span>**
