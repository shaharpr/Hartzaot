> <span dir="rtl"><u>הומור יהודי 12 – פלפול</u></span>
>
> <span dir="ltr"></span>
>
> <span dir="ltr"></span>
>
> <span dir="rtl">מקובל שהפלפול הוא שיטה בלימוד תורה.</span>
>
> <span dir="ltr"></span><span dir="rtl">(שמות מקובלים למתפלפל הם גם,
> חריף, עוקר הרים, מחודד).</span>
>
> <span dir="rtl">אבל, יש גירסאות שונות לגבי הגדרת הפלפול, יש התייחסויות
> שונות (בעד ונגד) לגבי שיטת הלימוד דרך פלפול בדורות האחרונים, ואין
> אפילו וודאות ביחס למקור המילה.</span>
>
> <span dir="rtl">הפירוש המסורתי של המילה, הוא מלשון פלפל, כלומר חריפות.
> אך יש מערערים על כך וטוענים שהביטוי פל – פל , מביע את הרעיון של הצגת
> שני צדדים. (אך אין הסבר למה דווקא פל...).</span>
>
> <span dir="rtl">הפלפול בתקופת התלמוד, מטרתו לגבש הלכות מהכתוב בתורה.
> אפשר להשוות אותו לשיטה הרטורית של הדיאלקטיקה, החותרת לאמת דרך סתירות,
> דבר והיפוכו, כדי להרחיב את היריעה ולהביא רעיונות חדשים.</span>
>
> <span dir="rtl">אבל, הפלפול יכול להפוך לאתגר רטורי, וכבר חז"ל ראו
> זאת:</span>

<span dir="rtl">חכמים אמרו על ר' מאיר (ערובין יג)</span>

<span dir="ltr"></span><span dir="rtl">"גלוי וידוע לפני מי שאמר והיה
העולם שאין בדורו כמותו. ומפני מה לא קבעו הלכה כמוהו? שלא יכלו חבריו
לעמוד על סוף דעתו, שהוא אומר על טהור טמא ועל טמא טהור ומראה לו
פנים".</span>

<span dir="rtl">וכיצד אפשר לומר על טהור טמא ועל טמא טהור? למעשה, כל אחד
יודע, כך עושה עורך דין מוצלח...</span>

<span dir="ltr"></span>

<span dir="ltr"></span><span dir="rtl">"אמר רב יהודה אמר רב: אין מושיבין
בסנהדרין אלא מי שיודע לטהר את השרץ מן התורה. אמר רב: אני אדון ואטהרנו.
ומה נחש שממית ומרבה טומאה</span>
<span dir="ltr"></span><span dir="rtl">\[כי המת הוא אבי אבות הטומאה\],
טהור, שרץ שאינו ממית ומרבה טומאה, אינו דין שיהא טהור?"</span>
<span dir="ltr"></span><span dir="rtl">(סנהדרין
י"ז).</span><span dir="ltr"></span>

<span dir="ltr"></span>

<span dir="rtl">כלומר, בשיטת קל וחומר,שהיא אחת המידות שהתורה נדרשת בהן,
הוא מטהר את השרץ, כנגד האמור במפורש בתורה שהשרץ טמא... (ברור, שהכשל הוא
שהוא מסתיר הנחה כאילו יש קשר בין גורם לתוצאה מבחינת טומאה וטהרה).</span>

<span dir="rtl">ולכן, חז"ל, שהשתמשו בפלפול כדי לייצר הלכות חדשות, הבינו
את הסכנה. למעשה, לדעתי, תמיד קיימים ערכים מוסווים בהכרעותיהם, <u>שמגובים
בפלפול</u></span>**<span dir="ltr">.</span>**

<span dir="ltr"></span>

<span dir="rtl">הפלפול ממשיך במשך כל הדורות לצורך פסיקת הלכה, ומתפתח
בתקופת התוספות (המאה ה 12) אך במיוחד "חוזר" במאה ה-16 באשכנז ופולין,
בצורה אחרת. עכשיו הוא שיטת לימוד בישיבות.</span> <span dir="ltr"></span>

> <span dir="ltr"></span>
>
> <span dir="ltr"></span>
>
> <span dir="rtl">נביא לדוגמא של פלפול של תלמיד, מתוך "קובץ פלפול
> תלמידים" מתיבתא בית ישראל תש"ס. המתפלפל הוא הבחור קלונימוס קלמן
> וויס.</span>
>
> <span dir="ltr"></span>
>
> <span dir="rtl">בענין אין מעבירין על המצוות</span>
>
> <span dir="ltr"></span><span dir="rtl">\[אין מעבירין על המצוות הוא
> כלל, שמקיימים מצוות לפי סדר הזדמנותן ולא לפי חשיבותן\]</span>
>
> <span dir="ltr"></span>
>
> <span dir="rtl">איתא בגמרא יומא (דף ל"ג) ש"מ</span>
> <span dir="ltr"></span><span dir="rtl">\[שמע מינה – נשמע
> ממנו\]</span><span dir="ltr"></span> <span dir="rtl">מדריש לקיש (דאמר
> דאין מעבירין על המצוות) עבורי דרעא אטוטפתא אסור</span>
> <span dir="ltr"></span><span dir="rtl">\[להעביר זרוע לתפלין של ראש
> אסור\]</span><span dir="ltr"></span><span dir="rtl">, פירש"י לאחר
> תפילין שבזרוע בשביל תפילין של ראש אסור, דהא בזרוע פגע תחילה. היכי עביד
> מדרעא לטוטפתא, פירש"י מן הזרוע יבא על הראש, יניח שבזרוע תחילה ואח"כ
> יניח של ראש.</span>
>
> <span dir="rtl">והתוספות (בד"ה עבורי) הקשו על פירש"י דלומד דברי רבא
> מטעם מטעם דאין מעבירין על המצוות, .... תנא כשהוא מניח של יד ואחר כך
> מניח של ראש, וכשהוא חולץ חולץ של ראש ואח"כ חולץ של יד, בשלמא כשהוא
> מניח מניח של יד ואח"כ מניח של ראש דכתיב (דברים ו' ח) וקשרתם לאות על
> ידך והדר והיו לטטפות בין עיניך וכו'. ומפרש רבינו תם בשם רב האי גאון
> זצ"ל דאיירי</span>
> <span dir="ltr"></span><span dir="rtl">\[שדן\]</span><span dir="ltr"></span>
> <span dir="rtl">בשעה שחולץ התפילין ומניחן בתיק, שלא יעביר אותן של יד
> ויתנם בתיק תחילה ואח"כ של ראש למעלה, דא"כ כשיבא להניחן בפעם הבא יפגע
> בשל ראש תחילה ויצטרך להעביר על המצוות משום דשל יד יש להניח
> תחילה...</span>
>
> <span dir="ltr"></span>
>
> <span dir="rtl">וההמשך, פלפול במספר עמודים, המתחיל בכך שיש הבדל בין
> הגישות של רש"י ורבנו תם, כי על פי רש"י הנימוק הוא "אין מעבירין על
> המצוות" ולכן אם התפילין יהיו בסדר הפוך, ישים של ראש תחילה, ואילו אצל
> התוספות הנימוק הוא הפסוק בספר דברים שקובע את הסדר (אם אמנם הוא קובע את
> הסדר)...</span>
>
> <span dir="ltr"></span>
>
> <span dir="rtl">שיטת לימוד זאת נקראת גם</span>
> <span dir="ltr"></span><span dir="rtl"><u>"שיטת
> החילוקים"</u></span><span dir="ltr"></span><span dir="rtl">, כי בה
> מוצאים סתירות דקות, או הבדלים דקים, בין מקורות או נימוקים, או מסקנות,
> ומנצלים הבדלים אלה לדיון ובירור.</span>
>
> <span dir="ltr"></span>
>
> <span dir="rtl">הפלפול יכול להיות גם על פירוש לפסוקים מהתנ"ך, וגם שם,
> מתחילים בשאלה שאולי לא מעסיקה אף אחד:</span>
>
> <span dir="ltr"></span>
>
> <span dir="rtl">הקטע הבא לקוח מ"פלפול חברים" ישיבת חזון נחום בני ברק
> תש"ס</span>
>
> <span dir="rtl">והוא כנראה לקט ממקורות קודמים (ואיבדתי את המקור
> בצילום)</span>
>
> <span dir="ltr"></span>
>
> <span dir="ltr"></span><span dir="rtl">"ויעש ה' אלהים לאדם ולאשתו
> כתנות עור וילבשם"</span>
>
> <span dir="rtl">ויש להבין, למה דווקא כתנות עור?</span>
>
> <span dir="rtl">מכאן, בלשוננו –</span>
>
> <span dir="rtl">מצד אחד כתוב בשולחן ערוך, שאסור לברך כשהוא ערום, וכתוב
> (שם?) שהאדם הראשון ישן ערום בטליתו...</span>
>
> <span dir="rtl">מצד שני כתוב בשולחן ערוך "קנה כלים חדשים מברך כל פעם
> שהחיינו"</span>
>
> <span dir="rtl">מצד שלישי כתוב שם, "כל הברכות צריכות להיות עובר
> לעשייתם" (כלומר לברך לפני המעשה).</span>
>
> <span dir="rtl">ציטוט ההמשך:</span>
>
> <span dir="ltr"></span><span dir="rtl">"וכתב הרמ"א שם בשולחן ערוך: ויש
> מי שכתב: <u>שאין לומר שהחיינו</u></span><span dir="ltr"></span>
> <span dir="rtl">על מנעלים הנעשים <u>מעורות של
> בהמה</u></span><span dir="ltr"></span><span dir="rtl">, דאם כן, היו
> צריכים להמית בהמה אחרת תחילה שיחדש ממנה בגד אחר, וכתיב "ורחמיו על כל
> מעשיו" (תהילים קמה).</span>
>
> <span dir="rtl">ולפי כל זה, לא יהיה יכול הקב"ה להלביש את האדם הראשון
> מלבוש, כי אם דווקא של עור ולא אחר, דאילו מלבוש אחר היה צריך לברך
> שהחיינו ולא היה יכול לברך עובר לעשייתן כי הרי ערום הוא, לכן התחכם
> הקב"ה והלבישו בגד עור שאינו צריך לברך שהחיינו."</span>
>
> <span dir="ltr"></span>
>
> <span dir="rtl">מקובל שמי שהכניס את הלימוד בשיטת הפלפול (שיטת
> החילוקים) לישיבות פולין, הוא הרב יעקב פולק (1470-1541) שהגיע מישיבות
> אשכנז והקים ישיבה בקראקוב.</span>
>
> <span dir="rtl">ויש להבחין בין פסיקה, ובין לימוד בישיבה.</span>
>
> <span dir="rtl">רבנים רבים התנגדו ללימוד בישיבות בשיטה זו ששלטה
> בישיבות האשכנזיות מאות שנים, ביניהם המהר"ל מפראג
> (1520-1609)שכותב:</span>
>
> <span dir="ltr"></span><span dir="rtl">"אך הטיפשים בארצות אלו דרכיהם
> הפך זה. מלמדים עם הנער מקרא מעט... ויש שמעתיקין אותו אל הגמרא מיד.
> יצפצף הנער בקול דברים בלבד ותמונת
> ה[פשט](https://he.wikipedia.org/wiki/%D7%A4%D7%A9%D7%98)</span><span dir="ltr"></span>
> <span dir="rtl">לא ידע להבין אף דבר מה ממנו... ויכלו בהבל ימיהם ושנתם
> בבהלה לעסוק בפלפול של הבל."</span>
>
> <span dir="ltr"></span>
>
> <span dir="rtl">כלומר, ההיפך מפלפול זה לימוד מסודר של תורה, גמרא,
> פוסקים.</span>
>
> <span dir="rtl">בלשון חז"ל – "סיני" מול "עוקר הרים".</span>
>
> <span dir="ltr"></span>
>
> <span dir="rtl">ומהר"י ברונא (1400-1480 גרמניה, פראג) כותב, עוד
> קודם</span><span dir="ltr">:</span>
>
> <span dir="ltr"></span><span dir="rtl">"כשאנו מפלפלים ולומדים חריפות
> כמו בזמן התוספות אז אנו רגילין למשקל ולמטרח בדקדוקים ובחלוקים דקים
> במיעל פילא בקופא דמחטא, אבל לפסוק הדין או להתיר איסורין אין לפסוק הדין
> ואין להתיר האיסור אלא <u>בראיות ברורות מלובנות ומחוורות מתוך פשטי
> סוגיה דשמעתתא</u></span>
> <span dir="ltr"></span><span dir="rtl">\[מהשמועות, כלומר, הלכות
> האמוראים, התלמוד\]</span><span dir="ltr"></span> <span dir="rtl">ולא
> מתוך הדקדוק כהאי".</span>
>
> <span dir="ltr"></span>
>
> <span dir="rtl">כאן, הוא מנסה דווקא להתיר לימוד דרך פלפול, ולהיזהר
> מפסיקה מאותו פלפול (למרות שבהרבה פסיקות, אם אין בהן שמרנות מוחלטת, יש
> רמה מסוימת של פלפול, שהוא מכנה אותה ראיות ברורות מלובנות ומחוורות מתוך
> פשטי סוגיה דשמעתתא).</span>
>
> <span dir="ltr"></span>
>
> <span dir="rtl">הרב קוק התנגד לפלפולים כשיטת לימוד.</span>
>
> <span dir="rtl">כך מתוארת ישיבת בני עקיבא בכפר הרא"ה כמקיימת דברי הרב
> קוק:</span>
>
> <span dir="ltr"></span><span dir="rtl">"פלפולים ארוכים לא לבקש, כי אם
> התמצית הנקי העולה מדברי הגמרא תוס' והראשונים. ומה טוב אם היית מעלה את
> התמצית על הכתב, גם בלא חידוש כי אם עפ"י דרכם של <u>המאספים
> הספרדים</u></span><span dir="ltr"></span><span dir="rtl">. אלא שהם נטו
> ללקוט מהאחרונים יותר מהראשונים. ודרך הלימוד המביא את ברכתו האמיתית היא
> שהעיקר יהיו דברי הראשונים, ודברי האחרונים תבלין להם".</span>
>
> <span dir="ltr"></span><span dir="rtl">\[וזוהי, כמובן, שיטה שמרנית.
> הרב קוק היה שמרן מאוד מלבד בנושאים הקשורים לבניין הארץ. גישה הנוטה
> ל"אחרונים" היא גישה מותאמת יותר לזמן\]</span>
>
> <span dir="ltr"></span>
>
> <span dir="rtl">וכאן כאוי להעיר, שהישיבות הספרדיות מתרחקות מפלפולים,
> אולי עוד בעקבות הרמב"ם, שהתנגד להם בדרך כלל.</span>
>
> <span dir="rtl">הנה דוגמא לגישתו של הרב עובדיה יוסף. מעט ארוך, אך מאוד
> מעניין גם בקשר לשיטה הנגדית לפלפול, וגם בקשר לאופי פסיקתו של הרב
> עובדיה.</span>
>
> <span dir="ltr"></span>

<span dir="rtl">לכבוד הרב הראשי, הראשון לציון, הרב עובדיה יוסף
שליט"א.</span>

<span dir="rtl">שלום רב לאוהבי תורתך.</span>

<span dir="rtl">הנידון: שירת בנות בסעודת
שבת</span><span dir="ltr">.</span>

<span dir="rtl">כידוע, תורמת השבת תרומה נכבדה לחינוך הדתי בפנימיות
הדתיות, דבר שאושר בסקרים ובמשאלים שערכנו בפנימיות. חלק חשוב מאווירת השבת
הטובה פנימיות נוצרת בסעודות השבת, שבהן שרים זמירות ושירי שבת, ונאמרים
דברי תורה או דברי הגות במחשבת ישראל.</span>

<span dir="rtl">למנהל הפנימייה ולמדריכים חלק נכבד באווירה זו בשבתם בחדר
האוכל יחד עם בני משפחתם. המנהל או אחד המדריכים הוא המקדש או המבדיל, הוא
האומר דברי תורה, הוא המכוון את השירה, ועצם נוכחות המשפחות משפיעה לטובה.
נוצרת אווירה של משפחה גדולה הסועדת יחד את סעודותיה, עם ראש המשפחה
בראש.</span>

<span dir="rtl">אולם בפנימייה דתית של בנות קיים קושי הלכתי: שירת הבנות.
לעיתים יושב מנהל הפנימיה ולידו בניו הגדולים שבאו מהישיבה, וכיצד יישבו
וישמעו שירת נשים? ולכן נמנעים רבים מלסעוד סעודות שבת בחדר האוכל, וכל
אותה אווירת שבת שתיארתיה קודם נמוגה. השבת נראית כמשפחה ללא ראש
ר"ל.</span>

<span dir="rtl">אני שואל: היש דרך להתיר לגברים להשתתף בסעודת השבת מבלי
להיכשל בשמיעת קול אשה?</span>

<span dir="rtl">אודה לכבודו על תשובתו.</span>

<span dir="rtl">בכבוד רב, אורי פיקסלר, מפקח.</span>

<span dir="rtl">י"ד טבת תש"מ, שנת "עזי וזמרת" י-ה לפ"ק</span>

<span dir="rtl">לכבוד רבי אורי פיקסלר הי"ו, מפקח הפנימיות הדתיות בישראל,
משרד החינוך והתרבות.</span>

<span dir="rtl">שלום וברכה וישע רב.</span>

<span dir="rtl">קראתי את מכתבו מיום כ"ח כסלו תש"מ, ועל כגון זה נאמר:
"שאלת חכם חצי תשובה". ואתכבד להשיבו בקצרה כמידת הפנאי.</span>

<span dir="rtl">בשדי חמד (מערכת ק' כלל מב) הביא דברי הגאון רבי אהרן
טולידו בספר "דברי חפץ" (דף קיג ע"ב), שכתב שדין "קול באשה ערוה" אינו נוהג
כשהיא משוררת שירות ותשבחות להשי"ת אם אינו מתכוין ליהנות מקולה. וכתב
שהמעיין בדבריו ישפוט בצדק שדבריו נכוחים, אלא שבודאי נכון להחמיר בזה.
(ובזה ניחא מה שאמרו בברכות (נז:) שלושה משיבין דעתו של אדם, אלו הן: קול,
מראה וריח. ופירש רש"י, קול ערב של אשה. והקשו, הרי קול באשה ערוה! ולפי זה
יש לומר שהכוונה בשירי קודש. ועוד יש ליישב, וראה בשו"ת יביע אומר חלק א'
(חלק אורח חיים סימן ו'). ע"ש.).</span>

<span dir="rtl">והגאון רבי יחיאל יעקב וינברג בשו"ת שרידי אש חלק ב' (סימן
ח') האריך בדבר מנהג החרדים בקהילות אשכנז שאנשים ונשים מזמרים יחד זמירות
קודש בשבת, וכתב, שהעידו לו שהגאון הצדיק רבי עזריאל הילדסהיימר זצ"ל, וכן
הגאון רבי שמשון רפאל הירש זצ"ל, התירו לאנשים ונשים לזמר יחדיו בזמירות
קודש, משום תרי קלי לא משתמעי, ואף שאין טעם זה מספיק, הנה גם בשדי חמד
הביא להקל בזה (בשם דברי חפץ הנ"ל). ויש סניף להיתר זה ממה שכתב הרמ"א באבן
העזר (סימן כא) שכל שאינו עושה דרך חיבה של קריבה רק כוונתו לשם שמים מותר.
והוא הדין לכאן שהכוונה לשם שמים לעורר רגשות דת קודש אצל הבנות, ולנטוע
בליבותיהן חיבה לקודשי ישראל, לכן יש להקל. וכמו שאמרו כיוצא בזה במסכת
תמורה (יד.) בהיתר כתיבת תורה שבעל פה, משום עת לעשות לה' הפרו תורתך.
ואמרו: מוטב תיעקר אות אחת מן התורה ולא תשכח תורה מישראל. ולכן יש לסמוך
בזה על גדולי רבני אשכנז שהיו בקיאים בחכמת החינוך, וידעו רוח בנות הדור
שיש להן רגש כבוד עצמי, ורואות עלבון באיסור השתתפות בזמירות קודש, ויכול
לגורם להן התרחקות מהדת והמסורת, ולכן התירו משום צורך השעה. ובאמת שעינינו
הרואות שגדולי רבני אשכנז הצליחו בחינוך הבנות והנשים הצעירות לקרבן לתורה
וליראת שמים יותר מגדולי שאר מקומות וכו', ע"ש.</span>

<span dir="ltr"></span>

<span dir="rtl">שיטתו של הרב עובדיה יוסף, שמייצגת במידה רבה פסיקה
ספרדית, יסודה בידע עצום בכל הפסיקה בכל הדורות, וחיפוש סמכות שמאפשרת לו
לפסוק כרצונו (בדרך כלל להקל). אין לו כל בעיה למצוא סמכות כזאת גם אצל
רבני האורתודוכסיה הגרמנית, שהיו פתוחים מאוד. כמובן, שהיה יכול למצוא גם
אינסוף פוסקים מחמירים, ולפסוק ההיפך. ברור שבחירתו באה לנמק דעה שהייתה לו
מראש. אבל, זו, בדרך כלל, גם מטרת הפלפול...</span><span dir="ltr"></span>

> <span dir="ltr"></span>
>
> <span dir="rtl">במבט שלנו נוכל לומר, שבדרך הפלפול ניתן להגיע לכל
> תוצאה. והחשש הוא שתהיה בריחה מהמסורת לכל כיוון (התרת איסורים או החמרה
> אבסורדית). גם בדרך "השמועה" ניתן להגיע לתוצאות מחמירות ומקלות, אבל כאן
> יש "גדר" שנקבעה על ידי הפוסקים הקודמים, שאם הם <u>מקובלים
> כפוסקים</u></span><span dir="ltr"></span><span dir="rtl">, הם לא פורצי
> גבולות.</span>
>
> <span dir="rtl">הלימוד בדרך הפלפול הוא אטרקטיבי יותר, ומאפשר לעילוי
> להתבלט.</span>
>
> <span dir="rtl">ובדרך כלל מגיעים היום לפשרה המאפשרת פלפול, אבל בעיקר
> מדגישים את נימוקי הפסיקה במשך הדורות. בלשון חז"ל ניתן לומר שמעדיפים
> "סיני" על "עוקר הרים".</span>
>
> <span dir="ltr"></span>
>
> <span dir="rtl">אין קושי להומור העממי ללגלג על הפלפול.</span>
>
> <span dir="rtl">קודם כל הפלפול כהרגל מיותר...</span>

<span dir="ltr">2196</span>

<span dir="ltr"></span> <span dir="rtl">חריף מובהק ישב וגרס. הפסיק
ממשנתו וניפנה למקום שניפנה. שב וביקש לחזור למשנתו – ולא יכול: לא מצא
משקפיו על הגמרא שלפניו. זקף אגודלו והתחיל דן בינו לבין עצמו:</span>

<span dir="rtl">המשקפים שלי היכן הם? תאמר: בא אדם ונטל אותם? ממה-נפשך
קשה: אדם, שזקוק למשקפיים, יש לו משקפיים; אדם, שאינו זקוק למשקפיים, מה לו
ולמשקפיים? תאמר: בא גנב וגנב אותם? הדרא קושיה לדוכתא: מה הנאה תהא לו מהם
ולמי ימכרם? אדם, שזקוק למשקפיים, יש לו משקפיים; אדם, שאינו זקוק
למשקפיים, מה לו ולמשקפיים? – על-כורחך אתה אומר: נטל אותם אדם, שזקוק
למשקפיים ובאמת יש לו משקפיים, אלא שנאנס לצאת ועקרם מעל-גבי חוטמו והניחם
על-גבי מצחו ויצא ושכח, ומחמת שיכחה נטל את המשקפיים שלי.</span>

<span dir="rtl">טפח החריף בידו על הגמרא:</span>

<span dir="rtl">הואיל וכך, נאמר עדיפה מזו: שמא אני גופי נאנסתי לצאת
ועקרתי משקפי מעל גבי חוטמי והנחתים על-גבי מצחי ויצאתי ושכחתי? משמש מצחו
בידו, מצא משקפיו ונחה דעתו:</span>

<span dir="rtl">השתא אתי שפיר...</span>

<span dir="ltr"></span>

<span dir="rtl">המתפלפל מייצר "אי הבנות" שלא קיימות...</span>

<span dir="ltr">2198</span>

<span dir="rtl">מלמד גילגל עם בניו של מוכסן בכפר. שלח מכתב לאשתו וכתב
לה:</span>

<span dir="ltr"></span><span dir="rtl">"... ועוד אני מבקש, שתשלחי לי
על-ידי הערל המוכ"ז סנדליך שלך. ובכוונה תחילה כותב אני 'סנדליך שלך', שאם
אכתוב 'סנדלי שלי', תקראי את 'סנדלי שלי' ותשלחי לי סנדליך שלך, ומה צורך
יש לי בסנדליך שלך? לפיכך מדייק אני וכותב 'סנדליך שלך', כדי שתקראי
'סנדליך שלך' ותשלחי לי סנדלי שלי..."</span>

<span dir="ltr"></span>

<span dir="rtl">ושוב פלפול רב ממדים חסר תוחלת בשביל שום דבר...</span>

<span dir="ltr">2199</span>

<span dir="rtl">שבוע ימים עשה בנימין-בינוש הצמר בבודאפשט למכור צמרו.
עכשיו הוא שב למארמורוש: שם ביתו. לבו טוב עליו, וכרטיס קנה של המחלקה
השנייה.</span>

<span dir="rtl">אחת בשנה, אחרי מכירה טובה ומוצלחת, רשאי גם הוא לטעום טעם
של מחלקה שנייה, שמפונקים נוסעים בה.</span>

<span dir="rtl">ממולו יושב אדם הדור בלבושו, סיגרה יפה בפיו, עיתון של
גויים בידו, והכרת פניו עונה בו, שמזרעו של אברהם הוא.</span>

<span dir="rtl">נכנס הקונדוקטור לבדוק את הכרטיסים וראה בנימין-בינוש, שגם
אותו הדור נוסע למארמורוש, תהה והתחיל דן עם נפשו:</span>

<span dir="rtl">שכנו זה מי הוא, ומה לו ולמארמורוש? תאמר: לחתונתו של
הדוקטור הוא נוסע? אי אפשר. מעכשיו ועד חתונתו של הדוקטור יותר משבועיים,
ומה יעשה כל אותם הימים והלילות? ישב וילמד משניות עם תפארת-ישראל או מסכתא
נדרים עם הר"ן? – תאמר: לשם שידוך הוא נוסע למארמורוש? שטות! שמא כלה ראויה
לו ימצא במארמורוש? מי? אסתרק'ה, בתו של משה-גרשון המוכסן – בתולה, שהיא
למעלה משלושים? או אולי לאה'קה, בתו של חיים-יוסל המלוה? חס ושלום! משכיל
הדור כמותו לא יתחתן בנשך מוצץ-דם?... אם-כן, מי הוא שכנו, היושב ממולו ומה
לו ולמארמורוש? סילסל בנימין-בינוש פיאותיו, לעס זקנו –ופניו אורו:</span>

<span dir="rtl">ברוך השם! יגע ומצא... מאיר כוהן הקבלן פשט את הרגל, אלפים
ורבבות שמט, ולעניין שמיטה גדולה זו נוסע הלה למארמורוש... בתורת בעל-חוב
לגבות את חובו? לא; אי אפשר. הרי הוא יושב וקורא את העיתון-במנוחה שלימה
ופניו שקטים ונוחים כאדם, שאין לו שום דאגה בלבו. אלא מה עניינו אצל השמיטה
של מאיר? עורך-דין הוא ומאיר מביאו אליו מבודאפשט הבירה, כי יעמוד לימינו
וילמדהו דרך, שלא יצטרך להקיא חיל-זרים שבלע. השתא ניחא... ברם, גנב זה,
מאיר, שרימה וזייף ועשה כל דבר אסור, כיצד אינו מתיירא לסכן נפשו ולגלות
חטאיו ופשעיו לאדם זר?</span>

<span dir="rtl">שוב סילסל בנימין-בינוש פיאותיו, שוב לעס זקנו ושוב אורו
פניו: מניין אתה אומר, שאדם זר הוא? שמא ממשפחתו של מאיר הוא, בנה של
שפרינצה, אחותו של מאיר, ובבודאפשט הוא יושב ועורך-דין הוא?... לא; אי
אפשר. כלום הוא, בנימין-בינוש, את החופה של שפרינצה אינו זוכר? לפני עשרים
ושש שנים היתה החופה, בזי"ן אדר, בחצר בית-המדרש הירוק. ואילו הלה קרוב לבן
שלושים וחמש הוא. לא פחות...</span>

<span dir="rtl">הרף-עין – וחיוך קל ריפרף לו לבנימין-בינוש על
שפתיו:</span>

<span dir="rtl">בנימין-בינוש טיפש, מנא לך שהוא בנה של שפרינצה, אחותו של
מאיר? שמא הוא בנו של מיכ'קה, אחיו של מאיר? פשיטא!... חתונתו של מיכ'קה
היתה בחמישה-עשר בשבט, לפני שלושים ושבע שנים, החופה היתה בחצר בית-המדרש
של הכנסת-אורחים, והלה בנו הוא, עורך-דין ויושב בבודאפשט. דוקטור כוהן,
עורך-דין בבודאפשט... לא; אי אפשר. דוקטור, עורך-דין בבודאפשט יקרא לעצמו
כוהן ולא ישנה שמו? כלום שוטה הוא, הרוצה בליגלוגם של הבריות? על-כורחך אתה
אומר, ששינה שמו. עכשיו מסתמא קוֹבאטש שמו. אמור מעתה: דוקטור קובאטש,
עורך-דין בבודאפשט, ולעניין השמיטה הגדולה של מאיר דודו הוא נוסע
למארמורוש. ברור כשמש!...</span>

<span dir="rtl">מיד קם בנימין-בינוש ואמר לשכנו, היושב ממולו:</span>

<span dir="rtl">מר דוקטור קובאטש, שמא מותר לפתוח קצת את החלון?</span>

<span dir="rtl">השיב הלה:</span>

<span dir="rtl">ודאי מותר לפתוח את החלון. אבל מהיכן יודע מר, שדוקטור
קובאטש אני?</span>

<span dir="rtl">נהנה בנימין-בינוש והחזיר:</span>

<span dir="rtl">מהיכן אני יודע? דבר זה העליתי מפלפולי...</span>

<span dir="ltr"></span>

<span dir="rtl">ומפלפול ניתן להגיע לכל מסקנה...</span>

<span dir="ltr">2201</span>

<span dir="rtl">חריפי הישיבה ישבו ודנו:</span>

<span dir="rtl">אדם מהיכן הוא גדל, – מלמטה או מלמעלה, מרגליו או מראשו?
נענה אחד ואמר:</span>

<span dir="rtl">לפני שנתיים קנה לי אבא מכנסיים. אותה שעה, כשהייתי לובשם,
היו נגררים לי על הקרקע, ואילו עכשיו כשאני לובשם, אין הם מגיעים לי
לקרסולי. שמע-מינה: אדם מרגליו הוא גדל.</span>

<span dir="rtl">נענה שני ואמר:</span>

<span dir="rtl">היפך הדברים. אתמול יצאתי לשוק ונתקלתי בגונדה של חיילים.
נסתכלתי בהם וראיתי: מלמטה רגליהם שוות, ומלמעלה – זה נמוך וזה גבוה. נמצאת
למד: אדם מראשו הוא גדל...</span>

<span dir="ltr"></span>

<span dir="ltr">2204</span>

<span dir="rtl">חריף ראשון: פרעוש מותר להורגו בשבת, או אסור להורגו
בשבת?</span>

<span dir="rtl">חריף שני: פרעוש מותר להורגו בשבת.</span>

<span dir="rtl">חריף ראשון: וכינה מותר להורגה בשבת, או אסור להורגה
בשבת?</span>

<span dir="rtl">חריף שני: כינה אסור להורגה בשבת.</span>

<span dir="rtl">חריף ראשון: מאי-שנא פרעוש ומאי-שנא כינה?</span>

<span dir="rtl">חריף שני: פרעוש קפצן הוא וחיישינן, שמא יקפוץ ויברח; כינה
זחלנית היא, ויש שהות להורגה במוצאי-שבת...</span>

<span dir="ltr"></span>

<span dir="rtl">והעיקר, לשאול את השאלה המתאימה...</span>

<span dir="ltr">2208</span>

<span dir="rtl">חריף ראשון: הא ב"קורח" למה?</span>

<span dir="rtl">חריף שני: שאלה של הדיוט אתה שואל. שמא ראית מימיך הא
ב"קורח"?</span>

<span dir="rtl">חריף ראשון: לא כך אני שואל, אלא כך אני שואל: אילמלי
ניתנה הא ב"קורח"?</span>

<span dir="rtl">חריף שני: אף זו שאלה של הדיוט: הא ב"קורח" למה?</span>

<span dir="rtl">חריף ראשון: חכם! קושיה זו שלי היא: הא ב"קורח"
למה?...</span>

<span dir="ltr"></span>

<span dir="rtl">ונימוקיו של המתפלפל מגיעים עד אבסורד...</span>

<span dir="ltr">2209</span>

<span dir="rtl">חריף ראשון: למה דווקא המן נקרא רשע? אי משום "להשמיד
ולהרוג" – הרבה היו כמותו.</span>

<span dir="rtl">חריף שני: כשביקש המן להשמיד ולהרוג, היה לו לעשות כך
בתעשה-באב, המוכן לפורענות, ולא בפורים, המוכן למשתה ושמחה. אלא לאו, רשע
היה והתכוון לבלבל שמחתם של ישראל...</span>

<span dir="ltr"></span>

<span dir="ltr">2211</span>

<span dir="rtl">חריף ראשון: יארמולקה מן התורה מניין?</span>

<span dir="rtl">חריף שני: ממקרא שכתוב: "ויאמר ה' אל אברהם: לך לך!" –
כלום הלך אותו צדיק בגילוי-ראש בלי ירמולקה?...</span>

<span dir="ltr"></span>

<span dir="ltr">2218</span>

<span dir="rtl">שוב שאל מפולפל לחברו:</span>

<span dir="rtl">בשלמא אנו זקוקים לכתיפות, שלא יישמטו המכנסיים מעלינו.
אבל תושבי אמריקה, שראשיהם למטה ורגליהם למעלה, כתיפות למה להם?</span>

<span dir="rtl">החזיר לו חברו:</span>

<span dir="rtl">אף תושבי אמריקה זקוקים לכתיפות – שהם לא יישמטו מתוך
המכנסיים...</span>

<span dir="ltr"></span>

<span dir="rtl">לגלוג על הפרשנות המדרשית עצמה...</span>

<span dir="ltr">2221</span>

<span dir="rtl">בחבורה של מפולפלים נשאלה שאלה:</span>

<span dir="rtl">מה ראה אברהם אבינו להטריח את אליעזר עבדו, שילך לחרן ויקח
משם אשה ליצחק? היה לו ליצחק לישא את "בּכֹּל" אחותו, כדרך שאברהם עצמו נשא את
שרה אחותו.</span>

<span dir="ltr"></span><span dir="rtl">\[מדרש בתלמוד "ה' ברך את אברהם
בכּל" – הייתה לו בת שנקראה בכּל\]</span>

<span dir="rtl">החזיר הגדול שבחבורה:</span>

<span dir="rtl">בן כמה היה יצחק בקחתו את רבקה לאשה? בן ארבעים היה. הווה
אומר: הרבה שנים לאחר שכבר הגיע לפרקו. וחס לו לאותו צדיק, שיהא שרוי בלי
אשה, עד שגמרא בבא-בתרא תזמין לו אחות לאשה, וכל אותם הדורות יבוא, חלילה,
לידי הירהורי עבירה...</span>

<span dir="ltr"></span>

<span dir="rtl">המתפלפל מתרחק מפתרונות פשוטים.</span>

> <span dir="ltr">2223</span>

<span dir="rtl">כשתיקנה המלכות ספרי-פקודים וגזרה, שמכאן ואילך ייתמו
"נעלמים" מישראל, בא יהודי ליטול עצה מחברו:</span>

<span dir="rtl">כיצד ירשום את בנו בספר-הפקודים? יגרע ממספר שנותיו, כדי
להרחיק זמנו לצבא ודיה לצרה בשעתה, – כל אותן השנים לא יהא ראוי לנישואין
ויסתאב. – יוסיף על מספר שנותיו, כדי שיקדים וייפטר, – מה לו למהר? שמא
בינתיים יבוא, אם ירצה השם, משיח וייבטל שיעבּוּד מלכיות?</span>

<span dir="rtl">עיין חברו ואמר לו:</span>

<span dir="rtl">עצתי, שלא תוסיף ולא תגרע, אלא תרשום שנותיו
כהוויתן.</span>

<span dir="rtl">נעשו פניו של האב תמהים וענה ואמר:</span>

<span dir="rtl">מודה אני, חכמה מחוכמה כזו לא עלתה על דעתי כלל...</span>

> <span dir="ltr"></span>

<span dir="rtl">בישיבות אפשר לתלמידים לצחוק על דברים מקודשים, פעם בשנה,
בפורים. עושים זאת על ידי הכתרת אחד התלמידים ל "רב פורים". לפי המסורת
המנהג נוצר בישיבת וולוז'ין. בהזדמנות זאת יש גם בישיבות הומור שבו
התלמידים צוחקים על עצמם ועל מוריהם.</span>

<span dir="ltr">2215</span>

<span dir="rtl">כשהמליכו בישיבה של וולוז'ין את "הרב לפורים", פתח
ואמר:</span>

<span dir="rtl">הריני כבן-עזאי בשוקי טבריה ומוכן ומזומן להשיב על כל דבר
קשה, שיביאו אלי.</span>

<span dir="rtl">קם תלמיד אחד ושאל:</span>

<span dir="rtl">הכתוב אומר: "ויתרוצצו הבנים בקרבה, ותאמר: אם-כן, למה זה
אנכי? ותלך לדרוש את ה' ". וקשה: מה ראתה רבקה, שהלכה לדרוש את ה', ולא
הלכה לדרוש את המיילדת?</span>

<span dir="rtl">תירץ "הרב":</span>

<span dir="rtl">התורה מעידה על רבקה, "כי עקרה היא", ובזכות "ויעתר יצחק"
בטלה גזירה מעליה ונתעברה. כיוון שהתחילו הבנים מתרוצצים בקירבה, התחילה
היא מטיחה דברים כלפי מעלה: "הואיל והכל בזכותו של יצחק, ולא בזכותי, היה
לו ליצחק להתעבר, ולמה זה אנוכי, – מה לי ולייסורי העיבור? שמא אין שעתו של
יצחק פנויה לכך, בשביל שהוא צריך ללכת לבית-המדרש? ישא הוא במקומי יסורי
העיבור, ואני אלך במקומו לבית-המדרש". מיד – "ותלך לדרוש את ה' "...</span>

<span dir="rtl">קם תלמיד שני ושאל:</span>

<span dir="rtl">אסתר ציוותה למרדכי ואמרה לו: "לך כנוס את כל היהודים", –
מפני-מה נתחייבוּ ישראל שבאותו דור קנס?</span>

<span dir="rtl">תירץ "הרב":</span>

<span dir="rtl">המן הרשע מכר את ישראל, ומשנה מפורשת היא: כל מקום שיש
קנס, אין מכר</span> <span dir="ltr"></span><span dir="rtl">\[משנה כתובות
ג' ח' ומתייחס לשאלות של מכירת בנות
ואונס\]</span><span dir="ltr"></span><span dir="rtl">; לפיכך נתחייבו
ישראל קנס – לבטל את המכר...</span>

> <span dir="ltr"></span><span dir="rtl">\[כלומר, כבר השואל מייצר שגיאת
> כתיב, ועל ידי כך מייצר את הקושיה\]</span>
