**<span dir="rtl"><u>הומור יהודי 3 – פרנסים</u></span>**

> **<span dir="rtl">יהדות פולין הייתה מיוחדת באוטונומיה הנרחבת שזכתה לה
> בעת החדשה.</span>**
>
> **<span dir="rtl">הביטוי הבולט ביותר היה "ועד ארבע הארצות" שהיה שלטון
> מרכזי על כל יהדות פולין. מתחתיו היו הקהילות בערים השונות.</span>**
>
> **<span dir="rtl">השלטון הפולני נהנה מאוטונומיה זו מפני שהיא הייתה
> אחראית על גביית המסים מהיהודים, וגם דאגה לכל הצרכים המוניציפליים
> למעשה.</span>**
>
> **<span dir="rtl">ועד ארבע הארצות התקיים מ 1580 (ואולי עוד קודם) ועד
> 1764, אולם גם לאחר פירוקו נשמרה האוטונומיה בקהילות השונות עוד שנים
> רבות.</span>**
>
> **<span dir="rtl">למעשה, מוסד הקהילה נשאר עד השואה, אך תפקידיו הלכו
> והצטמצמו. ב 1764 השלטונות התחילו גובים מס גולגולת באופן ישיר, בסוף
> המאה ה 18 ובעיקר במאה ה 19 החלה תנועת ההשכלה, חינוך של חלק מהילדים
> בבתי ספר, סטודנטים באוניברסיטאות, מקצועות חופשיים.</span>**
>
> **<span dir="rtl">פירוקה של פולין, שינויים במעמד הפוליטי של איזורים
> שונים, וגזירות שונות על היהודים, יצרו, כמובן, תנאים שונים בקהילות
> השונות.</span>**
>
> **<span dir="rtl">ולפני תיאור מבנה הקהילה, נתחיל ביודל
> אופאטוב...</span>**
>
> <span dir="rtl">366</span>
>
> <span dir="rtl">כל הפרנסים נימנו וגמרו לתקן תקנה חדשה בענייני הציבור.
> יודל אופאטוב, התקיף שבכולם לא הסכים ואמר:</span>
>
> <span dir="rtl">אף על פי שדעתי דעת יחיד, תהיה הלכה כמותי. לי הכוח
> "בחלונות הגבוהים" .</span>
>
> <span dir="rtl">רתח הזקן שבפרנסים, קם ואמר ליודל:</span>
>
> <span dir="rtl">ראוי אתה שיירקו לך בפניך.</span>
>
> <span dir="rtl">נתכעס יודל ומסר את עלבונו לערכאות. וכשהגיע יום הדין
> אמר הדיין למעליב:</span>
>
> <span dir="rtl">על שיבתך אני חס. חזור בך ותיפטר מן הדין.</span>
>
> <span dir="rtl">נשמע לו הזקן, נגש ליודל ואמר: מודה אני, שפי הכשילני,
> וחוזרני בי. אין אתה ראוי שיירקו לך בפניך...</span>

<span dir="rtl"></span>

**<span dir="rtl">  
</span>**

> **<span dir="rtl">תיאור מבנה הקהילה בקראקוב.</span>**
>
> <span dir="rtl">"בראש הקהל **\["הקהל" הוא השלטון הפנימי\]** עמדו:
> ארבעה פרנסים, חמישה טובים, וארבעה עשר אישים. נוסף על אלה היו גם שלוש
> כיתות של דיינים ושלושה רואי חשבונות ליד הטובים. אבל עיקרו של הקהל היו
> הפרנסים....</span>
>
> <span dir="rtl">פרנסי הקהילה היו גוף המקביל למועצת העירייה. הללו היו
> בעלי השררה הבכירים ביותר בקהילה, ורק הם נשאו באחריות כלפי השלטונות....
> הם התחלפו בכהונתם מדי חודש, באופן שכל חודש היה לקהילה שליט חדש, שנקרא
> פרנס החודש. ....</span>
>
> <span dir="rtl">מחובת "הטובים" להשגיח על הפרנס ולוודא כי הוא ממלא את
> תפקידו וכיצד...</span>
>
> <span dir="rtl">ארבע עשר האישים "י"ד הנבררים קרואי העדה" פיקחו על
> תחומים מסוימים בקהילה: כספים, צדקה, חינוך, הסדר הציבורי, ענייני
> משפט...</span>
>
> <span dir="rtl">ישיבות הנהגת הקהילה התקיימו בכל יום א', שבו "אין
> הולכים העירה". ככלל היו חייבים להשתתף בישיבות האלה הפרנסים בלבד. על
> איחור של יותר משעה היו משלמים קנס של חצי זהוב...</span>
>
> **<span dir="rtl">(מתוך "תולדות היהודים בקראקוב ובקאז'ימייז'", מאיר
> באלאבאן, מגנס, 2003)</span>**
>
> **<span dir="rtl">נחזור ליודל אופאטוב.</span>**
>
> <span dir="rtl">**בויקיפדיה ניתן לקרוא על יודל אופאטוב (יהודה בן צבי
> הירש אופאטוב, 1797-1868). הוא נולד בעיירה בדרום ליטא למשפחה ענייה,
> וגדל בפרבר של ווילנה. לפי יל"ג** **(יהודה ליב גורדון, 1830-1892 ליטא,
> רוסיה)** "היה חייט שעלה לגדולה לאחר שסיפק מדים לצבא. 'ובעת אשר הכה
> הגדוד באלפיו הכה החייט ברבבותיו..' ... היה אדם פשוט ועם הארץ גמור, לא
> עלינו."</span>
>
> **<span dir="rtl">ב 1836 יודל אופאטוב נמנה עם פרנסי קהילת ווילנה. ולפי
> הקטע לעיל, היה אדם כוחני, ולא אהוד.</span>**
>
> **<span dir="rtl">כיצד מגיע אדם כמו יודל אופאטוב לתפקיד זה? ..... כמו
> אורן חזן אך לא בדיוק.</span>**
>
> **<span dir="rtl">קודם כל –</span>**
>
> <span dir="rtl">"בעלי התפקידים הבכירים ביותר בקהל (פרנסים, טובי העיר,
> גבאים ושמאים) מילאו את חובתם חינם אין כסף, ללא קבלת תמורה כלשהי בגין
> זה. אדרבא, כמנהיגי הציבור ציפו מהם לשמש דוגמא ומופת במילוי חובות
> שהוטלו על האזרחים, ובעיקר נדרש מהם סילוק מהיר ומסודר של שיעורי המיסים
> שהוטלו עליהם"</span>
>
> **<span dir="rtl">("יהודי פולין וליטא עד אמצע המאה הי"ז" , שמואל ארתור
> ציגלמן, ירושלים תשס"ו.)</span>**
>
> <span dir="rtl">"מנהיגיה היו נבחרים מזמן לזמן, כרגיל בחול המועד של
> פסח. שיטת הבחירות לא היתה דמוקרטית. "בעלי סכומות" (משלמי מסים) בלבד
> היו רשאים לבחור. לחוג העשירים היתה שמורה הזכות לבחור מספר מנהיגים גדול
> ממספרם היחסי בציבור האזרחים..."</span>

**<span dir="rtl">("תולדות יהודי פולין", מרדכי סמיד, הוצאת 'מערכת' קיבוץ
דליה 2011)</span>**

> **<span dir="rtl">למעשה, מנהיגי הקהילה היו מבין עשיריה, ובשיטת הבחירות
> המקובלת נבחרו תמיד אנשים מתוך קבוצה זו. לכן "נובו ריש" כמו אופאטוב
> הצליח להגיע למעמד של פרנס.</span>**
>
> **<span dir="rtl">משום כך הפרנסים היו בחיכוך עם הרבנים שהם, ברובם, היו
> אנשי הרוח והערכים.</span>**
>
> **<span dir="rtl">מצד שני, גם הרבנים ושאר בעלי התפקידים בשכר, מונו על
> ידי הפרנסים, ולכן לא תמיד היו מעולים...</span>**
>
> **<span dir="rtl">בקטעים הבאים המנהיג הרוחני הוא הטוב, והפרנסים הם
> הרעים:</span>**
>
> <span dir="rtl">368</span>
>
> <span dir="rtl">ערב שבת קודם חשיכה נכנס אדם אחד אצל הרב ואמר:</span>
>
> <span dir="rtl">רבי, אורח אני כאן, וממון יש לי בכיסי, ואת אנשי המקום
> איני יודע. בבקשה ממך, קח את ממוני ויהא פיקדון בידך עד אחרי
> השבת.</span>
>
> <span dir="rtl">אמר לו הרב:</span>
>
> <span dir="rtl">צא והבא את פרנסי הקהילה שיהיו עדים בדבר.</span>
>
> <span dir="rtl">נבוך האורח ואמר:</span>
>
> <span dir="rtl">רבי, נאמן אתה עלי ואין לי צורך בעדים.</span>
>
> <span dir="rtl">החזיר לו הרב:</span>
>
> <span dir="rtl">אף על פי כן. איני מקבל פיקדונך אלא בעדים, ודווקא אלו
> שאמרתי.</span>
>
> <span dir="rtl">ראה האורח שהרב עומד על דעתו, יצא והביא את פרנסי
> הקהילה, ובמעמדם מסר ממונו להרב.</span>
>
> <span dir="rtl">למחרת השבת, כשבא לקבל את פיקודונו, כפר הרב:
> להד"ם.</span>
>
> <span dir="rtl">מיד הלך המפקיד והביא את פרנסי הקהילה וטען
> לפניהם:</span>
>
> <span dir="rtl">אתם עדים, שבמעמדכם הפקדתי ממוני בידי הרב. עכשיו הוא
> כופר.</span>
>
> <span dir="rtl">כפרו גם הפרנסים: לא ראינו ולא שמענו.</span>
>
> <span dir="rtl">עמד האיש ופניו כבושים בקרקע מרוב צער, ולא ידע מה תקנה
> יש לו. וכשנסתלקו הפרנסים והלכו להם הוציא הרב את הפיקדון והחזיר
> לו.</span>
>
> <span dir="rtl">תמה האיש תמיהה גדולה: רבי, אם כך אתה עושה, למה כפרת
> תחילה?</span>
>
> <span dir="rtl">החזיר לו הרב: להודיעך, מי הם פרנסי הקהילה, ומהם תקיש
> על הקהילה כולה.</span>
>
> **<span dir="rtl">ועולם כמנהגו נוהג, רק שבימינו קוראים להם
> פוליטיקאים.</span>**
>
> <span dir="rtl">377</span>
>
> <span dir="rtl">רבי דוד שלמה אייבשיץ בעל "לבושי שרד" ו"ערבי נחל", היה
> רגיל לדבר בגנותה של סורוקי עירו, ששימש בה כמה שנים ברבנות. לסוף הוזמן
> לרבנות ביאסי של רומניה ויצא מסורוקי, והלכו עמו הפרנסים והחשובים
> ללוותו. כיוון שהגיעו לתחומה של העיר הפך רבי דוד שלמה את פניו
> וקרא:</span>
>
> <span dir="rtl">מה טובה ומה נאה את, סורוקי!</span>
>
> <span dir="rtl">אמרו לו מלוויו:</span>
>
> <span dir="rtl">רבי, ולא היית מגנה את עירנו עד עכשיו?</span>
>
> <span dir="rtl">השיב להם רבי דוד שלמה:</span>
>
> <span dir="rtl">עד עכשיו – הן. אבל עכשיו, כשאתם כולכם נמצאים מחוץ לעיר
> – מה טובה ומה נאה את סורוקי...</span>
>
> **<span dir="rtl">דוד שלמה אייבשיץ (1755-1813 רב ואדמו"ר בכמה קהילות
> בגליציה ובסרביה)</span>**
>
> **<span dir="rtl">סורוקי עיר בבסרביה (היום מולדובה).</span>**
>
> <span dir="rtl">369</span>
>
> <span dir="rtl">משום ביטול תורה לא היה הגר"א מצטרף לישיבותיהם של פרנסי
> הקהילה אלא אם כן עמדה על הפרק תקנה חדשה לצורך הציבור. פעם אחת הוזמן
> לישיבה כזו, וכשבא שמע, שהפרנסים אומרים להטיל איסור על הקבצנים הנוודים,
> שלא יבואו לוילנה.</span>
>
> <span dir="rtl">קם ואמר:</span>
>
> <span dir="rtl">לחינם הזמנתם אותי. אין זו תקנה חדשה, כבר היתה מפורסמת
> ב"ארבע ארצות".</span>
>
> <span dir="rtl">תמהו הפרנסים:</span>
>
> <span dir="rtl">בפנקס של "ועד ארבע הארצות" אין זכר לה.</span>
>
> <span dir="rtl">החזיר להם הגר"א:</span>
>
> <span dir="rtl">צאו ובידקו בפנקסיהם של סדום ועמורה, אדמה וצביים –
> ותמצאוה...</span>
>
> **<span dir="rtl">וכן בימינו, הגזירות כנגד הפליטים בדרום תל אביב
> נמצאות כבר בפנקסיהם של סדום ועמורה...</span>**
>
> **<span dir="rtl">הגר"א – הגאון ר' אליהו (הגאון מוילנה 1720-1797),
> נחשב לסמכות רבנית עליונה, היה בקיא גם בכל מקורות היהדות וגם במדעים.
> סירב למלא תפקיד במשרת רבנות. בכל זאת קהילת וילנה שהעריכה את חכמתו
> וידיעותיו נתנה לו קצבה חודשית קטנה.</span>**
>
> **<span dir="rtl">מפורסם בהתמדתו בלימוד, ובסגפנותו.</span>**
>
> **<span dir="rtl">בתקופתו קמה תנועת החסידות, והוא התנגד לה בחריפות ואף
> סירב לדבר עם ר' שניאור זלמן מלאדי (בעל "התניא" מייסת חסידות חב"ד), ועם
> אחרים. למרות זאת היה נערץ גם על ידי החסידים.</span>**
>
> **<span dir="rtl">ועד ארבע הארצות – כאמור, ההנהגה המרכזית של
> האוטונומיה היהודית בפולין, פורק ב 1764 (השלטון הפולני היה זקוק לה
> לגביית המס מהיהודים, ובשנה זו שונתה שיטת הגבייה). ייתכן, על פי הקטע,
> שהסתמכו על התקנות שקבע הועד גם בהמשך. לכן מדובר על "הפנקס של ועד ארבע
> הארצות".</span>**
>
> **<span dir="rtl">הקטע הבא מראה שוב את התקיפות, אפילו אכזריות של
> הפרנסים, ובנוסף משתמש בסגנון הלימוד התלמודי:</span>**
>
> **<span dir="rtl">370</span>**
>
> <span dir="rtl">שני קוסטרים **\[לא הצלחתי לברר מהו קוסטר, לפי ההקשר
> הוא גובה המס\]** באו לביתו של יהודי לגבות ממנו מס הקהילה, ולא היה בידו
> לשלם.</span>
>
> <span dir="rtl">נטלו את הכר מעל מיטתו ואת המנורה מעל שולחנו והלכו להם.
> עמד הממושכן והלך לפרנס הקהילה וטען לפניו:</span>
>
> <span dir="rtl">ממה נפשך: אם אתה סבור כמאן דאמר, שלא נברא הלילה אלא
> לשינה, ומשום כך ציווית ליטול את המנורה, למה נטלו הקוסטרים את הכר? ואם
> אתה סבור כמאן דאמר, שלא נברא הלילה אלא ללימוד, ומשום כך ציווית ליטול
> את הכר, למה נטלו את המנורה? **\[מתבסס על התלמוד ערובין ס"ה א – אמר רב
> יהודה: לא איברי לילה אלא לשינתא. אמר רבי שמעון בן לקיש: לא איברי סיהרא
> אלא לגירסא\]**</span>
>
> <span dir="rtl">החזיר לו הפרנס:</span>
>
> <span dir="rtl">אף אני מתקשה בענין ואיני יודע הדין עם מי. לפיכך
> דיקדקתי ושלחתי שני קוסטרים. אחד סבור כמאן דאמר, שלא נברא הלילה אלא
> ללימוד, ונטל את הכר. ואחד סבור כמאן דאמר, שלא נברא הלילה אלא לשינה
> ונטל את המנורה.</span>
>
> **<span dir="rtl">ושוב קטע מפולפל שמראה את היחס, העוין או מלגלג,
> לפרנסים (כמו בדיחות אשכול, בדיחות דוד לוי, בדיחות ביבי ב'ארץ
> נהדרת'...):</span>**
>
> **<span dir="rtl">מגיד, הוא דרשן, הנודד ממקום למקום, נואם לפני הקהל על
> פרשת השבוע או ענייני דיומא, וחי מנדבות שהציבור מעניק לו.</span>**
>
> <span dir="rtl">367</span>
>
> <span dir="rtl">מגיד בא לעיר וסיפרו לו:</span>
>
> <span dir="rtl">הפרנס שלנו מוחזק ממזר, אלא שכוחו גדול אצל הרשות, והכל
> יראים מפניו וחולקים לו כבוד, ובשלוש רגלים הולך כל הקהל אליו לברכו ברכת
> יום טוב.</span>
>
> <span dir="rtl">בשבת דרש המגיד בבית המדרש הגדול, פתח ואמר:</span>
>
> <span dir="rtl">שלושה קבלו לפני המקום: עני קבצן, תפילת "עלינו"
> וממזר.</span>
>
> **<span dir="rtl">\[תפילת "עלינו לשבח" היא האחרונה בשלושת תפילות היום,
> ובאמצע תפילת מוסף של ראש השנה\]</span>**
>
> <span dir="rtl">העני הקבצן טען: "ריבונו של עולם, לא די שעשית אותי עני,
> אלא שנתת אותי בידי הבריות להעליבני. שמת מקומי בבית הכנסת ליד הדלת
> **\[כלומר מאחור\]**, וכל העומדים לתפילה אחוריהם אלי".</span>
>
> <span dir="rtl">תפילת "עלינו" טענה: "ריבונו של עולם, מה חטא חטאתי
> לבניך, שכיוון שהם מגיעים אלי, מיד הם רוקקים והולכים להם**? \[מכיוון
> שזו תפילה אחרונה – הולכים. היריקה היא מנהג לא ברור ולא לגמרי מוסכם,
> מפני שהתפילה מדברת גם על עובדי עבודה זרה\].**</span>
>
> <span dir="rtl">והממזר טען: "ריבונו של עולם, אבי ואמי חטאו ונהנו, ואני
> את עוונם אסבול, ועלי כתבת בתורתך: לא יבוא ממזר בקהל"</span>
>
> <span dir="rtl">נתמלא הקדוש ברוך הוא רחמים רבים וניחם את
> שלושתם.</span>
>
> <span dir="rtl">לעני הקבצן אמר: "תנוח דעתך. בשכר עלבונך תזכה לכך,
> שב'בואי בשלום' יהיו אחוריך שלך אל פני כל הקהל כולו". **\['בואי בשלום
> עטרת בעלה' פותח את הבית האחרון ב 'לכה דודי', והמנהג להסתובב אחורה. לפי
> הסבר לכך, שמצאתי ברשת: ב'לכה דודי' אנו מקבלים את המלכה, השבת, שנכנסת
> מהמערב .לכן מסתובבים וכורעים לכבודה.\]**</span>
>
> <span dir="rtl">לתפילת "עלינו" אמר: "הינחמי בתי. יש שילומים לך. בראש
> השנה וביום כיפור יפתחו את ארון הקודש לכבודך וכל העם יכרע לפניך" **\[זה
> המנהג בזמן תפילה זו בחגים אלו\]**</span>
>
> <span dir="rtl">ולממזר אמר: "אף לך אני יודע תקנה. אם אסרתי עליך לבוא
> בקהל, תהיה פרנס בישראל וכל הקהל יבוא אליך"...</span>
>
> <span dir="rtl">375</span>
>
> <span dir="rtl">מדכי חבד היה אומר:</span>
>
> <span dir="rtl">פרנס על הציבור למה הוא דומה?</span>
>
> <span dir="rtl">לעומס של שחת **\[חבילת חציר\]** בעגלה –</span>
>
> <span dir="rtl">"שקץ" מעלהו ו"שקץ" מורידו....</span>
>
> **<span dir="rtl">ובבדיחה קצרה זו, אנחנו מבינים דברים
> משמעותיים:</span>**
>
> **<span dir="rtl">יהודים לא עובדים בחקלאות, ולא מעמיסים את החציר וגם
> לא פורקים אותו מהעגלה, זאת עושים הגויים. (עוד מעט שוב...)</span>**
>
> **<span dir="rtl">הפרנס, לפחות לפעמים, ממונה למעשה על ידי השלטון של
> הגויים וגם מודח על ידו.</span>**
>
> **<span dir="rtl">מדכי חבד (מרדכי חב"ד 1820-1880, ווילנה), נקרא קודם
> מוטקה לץ עד שהתחתן עם בת של חסיד חב"ד. התפרנס משירותי ליצנות לגבירים.
> היה מפורסם בלשונו החדה ויכולת האילתור שלו. מופיע בעשרות קטעים בספר
> הבדיחה והחידוד.</span>**
>
> **<span dir="rtl">ונסיים בשני קטעים שבהם מדכי חבד מלגלג על יודל
> אופאטוב, בדומה לקטע בו התחלנו וכמשל ודוגמה לנושא הפרנסים.קטעים אלה
> מראים את הצורך של הפולקלור להיפרע מהאנשים החזקים, שבחיים עצמם לא כדאי
> לגעת בהם...</span>**
>
> <span dir="rtl">365</span>
>
> <span dir="rtl">פעם אחת העיז מדכי חבד פנים כנגד יודל אופטאטוב, ואמר
> עליו ברבים שהוא מלשין ושקרן. מיד נכנסו זקני הפרנסים לישיבה ודנו את
> מדכי ופסקו:</span>
>
> <span dir="rtl">חייב הוא לעלות לבימה בבית הכנסת הגדול אחרי קריאת התורה
> ולהכחיש בפני קהל ועדה מה שאמר על יודל ולבקש ממנו סליחה ומחילה.</span>
>
> <span dir="rtl">קיבל עליו מדכי את הדין, ובשבת הסמוכה עלה לבימה אחרי
> קריאת התורה ואמר:</span>
>
> <span dir="rtl">מורי ורבותי, מודה אני לפניכם שחטאתי ופשעתי. הוצאתי לעז
> על רבי יהודה שלנו, והרי אני מבקש ממנו סליחה ומחילה. אמרתי שהוא מלשין.
> אין הוא מלשין? אמרתי שהוא שקרן. אין הוא שקרן?</span>
>
> <span dir="rtl">התחיל כל הקהל צוחק. רגזו זקני הפרנסים ואמרו
> למדכי:</span>
>
> <span dir="rtl">מרדכי, כך אתה מקיים פסק הדין?</span>
>
> <span dir="rtl">החזיר להם מדכי:</span>
>
> <span dir="rtl">מה טענה יש לכם עלי? אני מצווה על הנוסח, ואיני מצווה על
> הניגון.</span>
>
> <span dir="rtl">363</span>
>
> <span dir="rtl">היה מעשה ווילנה מרדה בפרנסה התקיף ביודל אופאטוב,
> והודיע לו, שמכאן ואילך אין מרותו עליה. רגז יודל, היכה באגרופו על
> השולחן וקרא:</span>
>
> <span dir="rtl">תישק לי וילנה כולה באותו מקום!...</span>
>
> <span dir="rtl">ובלילה, אחרי חצות, קול דופק בדלתו.</span>
>
> <span dir="rtl">רבי יהודה, פתח!</span>
>
> <span dir="rtl">נבהל יודל, נבהלו כל בני הבית וחרדו אל הדלת.</span>
>
> <span dir="rtl">מי כאן?</span>
>
> <span dir="rtl">אני כאן, מדכי חבד, דבר לי אליך, רבי יודל.</span>
>
> <span dir="rtl">כעס יודל:</span>
>
> <span dir="rtl">כלום שעת שיחה היא עכשיו?</span>
>
> <span dir="rtl">השיב מדכי מאחורי הדלת:</span>
>
> <span dir="rtl">דבר נחוץ, רבי יהודה, צורך הציבור שאין לדחותו.</span>
>
> <span dir="rtl">מיד נתעטף יודל ופתח לו.</span>
>
> <span dir="rtl">מה בפיך, מדכי?</span>
>
> <span dir="rtl">נענה ואמר:</span>
>
> <span dir="rtl">שניפישוק **\[פרבר בוילנה מעבר לנהר\]** שלחתני אליך,
> רבי יהודה, ושאלה היא שואלת:</span>
>
> <span dir="rtl">אם גם היא בכלל וילנה ובכלל גזירה **\[גזירת
> הנשיקה\]**?...</span>
