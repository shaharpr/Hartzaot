**<span dir="rtl"><u>הומור יהודי 1 - לימוד תורה.</u></span>**

**<span dir="rtl"><u>"ספר הבדיחה והחידוד":</u></span>**

**<span dir="rtl">אלתר דרויאנוב (1870 – 1938, ליטא ישראל) היה סופר,
ועיתונאי ציוני.</span>**

**<span dir="rtl">היה ידיד של ביאליק ושל רבניצקי, מנהל הוצאת הספרים
"דביר" ועוד. למעשה, גר בארץ ברציפות רק החל מ 1921.</span>**

**<span dir="rtl">הוא ידוע בעיקר כעורך. ערך את "הכתבים לתולדות חיבת ציון
וישוב ארץ ישראל" בתחילתם (אחר כך החליפה אותו שולמית לסקוב), את "ספר תל
אביב", ואת האנתולוגיה "ספר הבדיחה והחידוד", של דברי לצון
יהודיים.</span>**

**<span dir="rtl">הספר יצא לראשונה בפרנקפורט ב 1922, ואחר כך בתל אביב ב
1938. בהוצאת "דביר" ב 1951 (העותק המצוטט כאן הוא מהוצאת "דביר" 1963).
הוא מכיל קרוב ל 3200 קטעים.</span>**

**<span dir="rtl">חלק גדול מהספר מופיע היום ב"פרוייקט בן יהודה"
ברשת.</span>**

**<span dir="rtl">הבדיחות נאספו מכתבים שונים, ולכן גיבוריהם הם מהמאות
הקודמות, תקופות שונות וגם ארצות שונות (אם כי הרוב ממזרח אירופה, ומתורגם
מאידיש על ידי דרויאנוב). לא מעט מהן מקורן אפילו מחוץ לעם ישראל
("גוירו"), ולא מעט מקובלות גם היום אך בגלגול שונה.</span>**

**<span dir="rtl">ומכאן ללימוד תורה.</span>**

**<span dir="rtl">ממתי לומדים ילדים תורה?</span>**

<span dir="rtl">"דאמר רב יהודה אמר רב: ברם זכור אותו האיש לטוב, ויהושע
בן גמלא שמו, שאלמלא הוא נשתכחה תורה מישראל. שבתחלה מי שיש לו אב מלמדו
תורה מי שאין לו אב לא היה למד תורה. מאי דרוש ולִמדתם אותם - ולִמדתם
<u>אתם</u>. התקינו שיהו מושיבין מלמדי תינוקות בירושלים, מאי דרוש כי
מציון תצא תורה. ועדיין מי שיש לו אב היה מעלו ומלמדו, מי שאין לו אב לא
היה עולה ולמד. התקינו שיהו מושיבין בכל פלך ופלך ומכניסין אותן כבן ט"ז
כבן י"ז, ומי שהיה רבו כועס עליו מבעיט בו ויצא. עד שבא יהושע בן גמלא
ותיקן שיהו מושיבין מלמדי תינוקות בכל מדינה ומדינה ובכל עיר ועיר ומכניסין
אותן כבן שש כבן שבע."</span>

**<span dir="rtl">(בבא בתרא כ"א א')</span>**

**<span dir="rtl">יהושע בן גמלא היה כהן גדול בתקופת המרד נגד הרומאים.
מוזכר אצל יוסף בן מתתיהו, קנה כהונה בכסף ונרצח במלחמות הפנימיות שלפני
המצור.</span>**

**<span dir="rtl">הזכרנו אותו (לטוב) בגלל מסורת תלמוד תורה.</span>**

**<span dir="rtl">בתלמוד נאמר גם:</span>**

<span dir="rtl">חייב בבנו למולו ולפדותו וללמדו תורה ולהשיאו אשה וללמדו
אומנות וי"א אף להשיטו במים... **(קידושין כ"ט א').**</span>

**<span dir="rtl">לימודים = לימוד תורה! כלומר, לימוד החוק, הנוהג, השפה,
הפולקלור.</span>**

**<span dir="rtl">אבל.... לימודים כוללים בהכרח לימוד קריאה (וכתיבה), וזה
פוטנציאל להשכלה בכלל.</span>**

**<span dir="rtl">הקריאה משמעותית לתפילה, ולפולחן הכולל ברכות (ברכת מזון
למשל, קידוש, הבדלה, וכמובן סדר פסח).</span>**

**<span dir="rtl">הקריאה היא מקפצה לחינוך מתמיד.</span>**

**<span dir="rtl">מה האלטרנטיבה בתרבויות שבהן העם הפשוט אינו יודע קרוא
וכתוב?</span>**

**<span dir="rtl">אצל הנוצרים התפתחה אמנות הציור, שבעזרתו מספרים סיפורים
(בעיקר בכנסיות). חלק גדול מאמנות הרנסנס (ואולי כמעט כל אמנות ימי
הבינים)</span>**

**<span dir="rtl">בעולם המוסלמי הועדפה תקשורת בעל פה על פני תקשורת בכתב
מסיבות שונות (ראה ויקיפדיה בערך: מהפכת הדפוס בעולם המוסלמי). אולי משום
כך התפתחה מאד השירה הערבית, המאפשרת לזכור ביתר קלות טקסטים גדולים בעל
פה.</span>**

**<span dir="rtl">אבל יהודים למדו תורה, ואולי אפילו בצורה דומה למה שנקרא
גם היום "חדר" או "תלמוד תורה".</span>**

**<span dir="rtl">ואחרי הכל, כבר לפני כארבע מאות שנה, התייחסו גם לחינוך,
גם לתנאי הלימוד וגם ללימודי ליבה, והיה פיקוח על ההוראה:</span>**

**<span dir="rtl">ציטוט מתעודות מהמאה ה 16,מתוך הספר: "יהודי פולין וליטא
עד אמצע המאה הי"ז" , שמואל ארתור ציגלמן, ירושלים תשס"ו.</span>**

<span dir="rtl">"חלילה למלמד דרדקי שיחזיק בחדרו יותר מארבעים ילדים,
ויחזיק להם שני ר"ד..."</span>

<span dir="rtl">"המלמד ור"ד דת"ת **\[וריש דוכנא דתלמוד תורה\]** ילמוד עם
הילדים המובאים לביהמ"ד של נערים אלף בית עם הנקודות, וסידור וחומש עם
פירוש בר משה דוקא, וגם עם פירוש רש"י וסדר התפילות בזמנם. ודרך ארץ והנהגה
ישרה, עם כל שאחד ואחד לפי שכלו ומדרגתו. וגם ילמדו עמהם אותיות לע"ז
בלשונם **\[כנראה אותיות לטיניות, גוף שלישי – הם – מתייחס, בדרך כלל,
לגויים\]** כדי שיוכלו לקרות בהם וידעו מוסר דרך ארץ ודרך ישרה, וגם ילמדו
עמהם מלאכת הכתיבה באותיות ובלשון לעז שאנחנו מדברים בו **\[הכוונה
לאידיש\]**, <u>גם ילמדו עם המשכילים מהתלמידים</u> לוח הפעלים.... גם
ילמדו עמם מלאכת החשבון, חבור, חסור, כפל, חלוק.....</span>

<span dir="rtl">בבוא הנער לארבעה עשרה שנים ולא יהיה מסוגל לגמרא, יותן
לאיזה אומנות או להיות משרת אצל בעל הבית. <u>כל אלה יפקחו הח"ק דת"ת</u>
**\[החברה קדישה דתלמוד תורה\]** להיות הכל בסדר נאה ונכון על
אופניו."</span>

<span dir="rtl">"המלמדים לא ישלחו את הילדים לבקש מהורים עצים להסקה או נר
למאור, ויחזיקו את התלמידים בבית רבם או בבית הכנסת. כל מלמד ישגיח
שתלמידיו לא ירוצו ברחובות, כי הדור פרוץ מאד בעו"ה, והשעה צריכה לכך
שיזהירו על זה את אבי הילד ורבו. אם הם לא יוכיחו את הנער על זה נתנו כח
לקעקע **\[אחד משוטרי הקהל\]** והדומים לו, והעמדנו אותם על ככה שיכו את
הנערים וילקום ויגרשום מן השוק ומכל הרחובות."</span>

**<span dir="rtl">הבדיחות מתייחסות דווקא לתקופה מאוחרת יותר, שבה, כרגיל,
אין התפתחות מתאימה, התקנות קיימות, והבעיות גוברות.</span>**

**<span dir="rtl">הקטעים ב"ספר הבדיחה והחידוד" ממוספרים.</span>**

**<span dir="rtl">  
</span>**

**<span dir="rtl">559</span>**

<span dir="rtl">מסורת של מלמדים:</span>

<span dir="rtl">שלוש צעקות צועק מלמד וכולן מסיימות ב"אנוכי":</span>

<span dir="rtl">בתחילת "הזמן" כשהוא מבקש למצוא תלמידים, הוא צועק: "הבה
לי בנים ואם אין מת אנכי".</span>

<span dir="rtl">באמצע "הזמן", כשאבות התלמידים באים עמו בטרוניה, שבניהם
אינם רואים ברכה בלימודם, הוא צועק: "התחת אלהים אנכי?"</span>

<span dir="rtl">ובסוף "הזמן", כשאבות התלמידים מקפחים שכרו הוא צועק: "אם
כן, למה זה אנכי?"</span>

**<span dir="rtl">"הזמן" הוא סמסטר, יחידת זמן ב"תלמוד תורה".</span>**

**<span dir="rtl">כל הציטוטים הם מספר בראשית, שני הראשונים עוסקים
בעקרותה של רחל, והשלישי ברבקה שהבנים מתרוצצים בקרבה.</span>**

**<span dir="rtl">המלמד מקבל שכר מאבות התלמידים, (לומדים, כמובן, רק
בנים), ולכן שכרו תלוי במספר התלמידים.</span>**

**<span dir="rtl">האבות באים בטרוניה על רמת הידע (ולא על כך שהמורה מעליב
את הילד...), ולפעמים לא משלמים או מאחרים לשלם.</span>**

**<span dir="rtl">ובסך הכל, המלמד מתפרנס בקושי. צועק.</span>**

**<span dir="rtl">תעודה מתוך הספר: "יהודי פולין וליטא עד אמצע המאה הי"ז"
, שמואל ארתור ציגלמן, ירושלים תשס"ו. תקנות הקהילה.</span>**

<span dir="rtl">"רב או מלמד, הן תושב הן נכרי **\[נכרי, הכוונה, שבא מחוץ
לקהילה\]** לא ילמדו עם תלמידים רק באופן הזה: מלמדי חומש וגמרא רשאים ללמד
י"ב שעות **\[ביום\]** ושכרם יהיה ד' זהובים **\[ל"זמן" מכל תלמיד,
כנראה\]** מכל שעה ממקרא, וד' סלעים מגמרא. ....</span>

<span dir="rtl">בעלי הבתים מחויבים לשלם למלמדים את שכרם באופן זה: בימי
החורף החצי לר"ח שבט והחצי לסוף הזמן, ובימי הקיץ החצי לר"ח אב והמותר לסוף
הזמן. וכל בעל בית שלא ישלם לזמנים הנ"ל, רשאי המלמד להוציא בנו מן "החדר"
ושום מלמד, הן תושב הן נכרי אינו רשאי לקבלו... וכל בעל בית שאינו משלם
בסוף הזמן יכופו אותו בתפיסה **\[מאסר\]**, בחרם, ויקחו ממנו משכונות
**\[עיקולים\]**, וגם יכריזו בביהכ"נ ששום מלמד לא ילמד עם בנו עד שישלם
למלמד הקודם."</span>

**<span dir="rtl">בקושי שבעבודת המלמד עוסק גם הקטע הבא:</span>**

**<span dir="rtl">557</span>**

<span dir="rtl">מה טעם אין מעמידים מלמד אלא לחצי שנה ולא לשנה
שלמה?</span>

<span dir="rtl">ממה נפשך: אם יעשה מלאכתו באמונה, חזקה שיישחף וימות בתוך
"הזמן" ויהיה צורך להעמיד אחר במקומו.</span>

<span dir="rtl">אלא מה? לא יישחף ולא ימות בתוך "הזמן"?</span>

<span dir="rtl">הרי זה סימן שעשה מלאכתו רמייה, ושוב יהיה צורך להעמיד אחר
במקומו.</span>

**<span dir="rtl">כלומר, אורך חייו של מלמד אחראי הוא חצי שנה...</span>**

**<span dir="rtl">מעניין, שלא מצאתי שום בדיחה העוסקת באלימות של המלמד
כלפי התלמידים, למרות שאנחנו יודעים ממקורות רבים, לפחות על המנהג להכות על
אצבעותיהם של הילדים. אין לי הסבר לעניין.</span>**

**<span dir="rtl">ר' מרדכי יפה (1530 – 1612 פולין, בוהמיה) היה רב בפוזנא
מ 1599, ומספר על יד חזקה הן כלפי האבות והן כלפי הילדים....</span>**

**<span dir="rtl">(מתוך "תולדות היהודים בקראקוב ובקאז'ימייז'", מאיר
באלאבאן, מגנס, 2003)</span>**

<span dir="rtl">".... דלבנו ובן בנו חייב להשכיר **\[הכוונה לשכור\]**
מלמד אבל לבן חבירו אינו חייב להשכיר, ולכן כופין הב"ד את האב לשכור מלמד
לבנו ואם אינו בעיר ויש לו נכסים, אם אפשר להודיעו מודיעין לו שמשכירין
עליו ואם לאו ב"ד יורד לנכסיו ושוכרין מלמד לבנו..</span>

<span dir="rtl">... והמלמד יכה את התינוקות להטיל עליהם אימה ויתנו לבם
יותר, ולא יכה אותם מכות בשוטים ולא במקל אלא ברצועה קטנה. ויושב ומלמדם כל
היום וקצת מהלילה...</span>

<span dir="rtl">כ"ה תינוקות מספיק להם מלמד אחד, היו יותר על כ"ה עד מ'
מושיבין אחר עמו לסייעו בלמודם..."</span>

**<span dir="rtl">ועם זאת, קיימת מדיניות רווחה:</span>**

<span dir="rtl">"בני עניים זכרים עד י"ג שנים יטפלו בהם הגבאים ליתן לסיוע
למודם, ומי"ג שנים ואילך לא יתנו להם כלום, רק אבותיהם ישלחו אותו לישיבות
בקנס אבוד קצבתו."</span>

<span dir="rtl">(**"יהודי פולין וליטא עד אמצע המאה הי"ז" , שמואל ארתור
ציגלמן, ירושלים תשס"ו.**)</span>

<span dir="rtl">וכרגיל המכות לא ממש עוזרות...</span>

**<span dir="rtl">ר' שלמה אפרים מלונטשיץ (1540-1619 פולין, צ'כיה)
כותב:</span>**

<span dir="rtl">"רוב הנערים בצאתם לחופש לביתם תבקע הארץ לקולם. פני זקן
לא ישאו, גם ביניהם אין משוא פנים, רק כעגלים ירקדו בלא תרבות ובלא דרך
ארץ. על כן נעשה ההרגל בקצתם טבע, וגם כי יגדלו יהיו בועטים במוריהם ופני
זקנים לא יהדרו, כי לא למד זה מרבו בנעוריו"</span>

**<span dir="rtl">(מתוך "תולדות יהודי פולין", מרדכי סמיד, הוצאת 'מערכת'
קיבוץ דליה 2011)</span>**

**<span dir="rtl">המלמד נשאר עני:</span>**

**<span dir="rtl">552</span>**

<span dir="rtl">איסר מלמד היה אומר:</span>

<span dir="rtl">שלושה רובלים היו לי לעצמי לפני כמה שנים בסוף "הזמן".
חמישה רובלים היו לו לחותני קודם שהשיא לי את בתו. עשרים וחמישה רובלים
ראיתי פעם אחת בידי "הגביר" שלנו. ומה שמספרים הבריות, שבעיניהם ראו מאה
רובל – או שהם משקרים, או שהם נתקלו, לא עלינו, במעשה כשפים.</span>

**<span dir="rtl">והוא גם לא חכם גדול...</span>**

**<span dir="rtl">550</span>**

<span dir="rtl">שר גדול בא לעיירה והציגו לפניו את כל המשמשים בקודש וגם
את המלמד של התלמוד תורה. נסתכל בו השר ושאל:</span>

<span dir="rtl">כמה ילדים יש לו?</span>

<span dir="rtl">שלושים ושבעה, - השיב המלמד.</span>

<span dir="rtl">אהא! – מילא השר צחוק פיו.</span>

<span dir="rtl">ראה המלמד, <u>שמוחו המגושם של הגוי אינו תופס</u>, והסביר
לו:</span>

<span dir="rtl">הוד מעלתו, יש לי גם עוזר...</span>

**<span dir="rtl">ברור שזו בדיחה רגילה על דו שיח של חרשים.</span>**

**<span dir="rtl">אבל, ניתן ללמוד, שהמלמד הוא בין "המשמשים בקודש" (הרב,
הגבאי, הנאמן של חברה קדישא...) אבל מהנחותים (וגם את המלמד...).</span>**

**<span dir="rtl">כמו כן, אם היו תלמידים רבים, היה למלמד עוזר הנקרא "ריש
דוכנא" או בעהעלפער, באידיש.</span>**

**<span dir="rtl">ולבסוף הלגלול הוא על המלמד, כי לא ברור של מי המוח
מגושם יותר...</span>**

**<span dir="rtl">ואמנם בפולקלור המלמד נחשב לא רק לעני ומסכן אלא גם לא
חכם גדול...</span>**

**<span dir="rtl">542</span>**

<span dir="rtl">עמדו במסכת פסחים והגיעו למה ששנו בפרק "כל שעה":</span>

<span dir="rtl">"ואלו ירקות שאדם יוצא בהן ידי חובתו בפסח, בחזרת,
בתמכא..."</span>

<span dir="rtl">עקר תלמיד אחד את עיניו מתוך הגמרא ושאל:</span>

<span dir="rtl">רבי, מהי תמכא?</span>

<span dir="rtl">השיב המלמד:</span>

<span dir="rtl">שכחת שיש רש"י בעולם?</span>

<span dir="rtl">עיין התלמיד ברש"י ומצא כתוב: "מפרש בגמרא" **(כלומר,
בהמשך)** ונחה דעתו. וכשהגיעו בגמרא לפירושו של רבה בר בר-חנה: "תמכא –
תמכתא", חזר ושאל אותו תלמיד:</span>

<span dir="rtl">רבי, מאי תמכתא?</span>

<span dir="rtl">השיב המלמד:</span>

<span dir="rtl">שמא שוב שכחת, שיש רש"י בעולם?</span>

<span dir="rtl">עיין התלמיד ברש"י ומצא כתוב: "תמכתא - מרוביא
בלע"ז".</span>

<span dir="rtl">תהה ושאל:</span>

<span dir="rtl">רבי מאי מרוביא?</span>

<span dir="rtl">כעס המלמד:</span>

<span dir="rtl">כלום בלעז אני בעיניך, שאדע מאי מרוביא?</span>

**<span dir="rtl">ומה אנו צריכים ללמוד מדעתו של המתבדח?</span>**

**<span dir="rtl">שהמלמד בעצמו לא יודע כלום, ונשען על פירוש רש"י
בלבד.</span>**

**<span dir="rtl">שהוא אפילו לא יודע מה זה "בלע"ז"....</span>**

**<span dir="rtl">(רש"י עצמו מפרש פעמים רבות על ידי שימוש בשפת מקומו,
צרפתית עתיקה).</span>**

**<span dir="rtl">הערה: השורש ל.ע.ז מופיע בתנ"ך פעם אחת: בצאת ישראל
ממצרים בית יעקב מעם לעז". ולפי שפות שמיות אחרות מפרשים אותו, דיבור בשפה
לא מובנת. בתלמוד משתמשים בו אמנם במובן של שפה זרה, ומאוחר יותר התקבל
כראשי תיבות של "לשון עם זר".</span>**

**<span dir="rtl">תעודה מתוך הספר: "יהודי פולין וליטא עד אמצע המאה הי"ז"
, שמואל ארתור ציגלמן, ירושלים תשס"ו. תקנות הקהילה.</span>**

<span dir="rtl">"חלילה לשום מלמד ללמוד חומש עם פירוש אחר רק דווקא עם
פירוש בר משה **(הכוונה ל"באר משה" פירוש של ר' משה בן רבי יששכר הלוי
שהודפס לראשונה בפראג ב 1605)**, שהוא לשוננו שמדברים אנחנו בו כדי שידע
הנער הפירוש על נכון. וגם עם התלמיד אשר ישיג שכלו לפירוש רש"י, לא ילמוד
שום פירוש אחר, רק פירוש רש"י, שהוא הפירוש הנכון על פי פשוטו של מקרא ועל
פי האמת."</span>

**<span dir="rtl">562</span>**

<span dir="rtl">כשהיה יהל"ל נער הביאו אביו לרבי אייזל חריף שיתהה על
קנקנו.</span>

**<span dir="rtl">(יהל"ל – יהודה ליב לוין, 1844 -1925 רוסיה הלבנה,
אוקראינה, משורר וסופר משכיל.</span>**

**<span dir="rtl">אייזל חריף – הרב יהושע יצחק שפירא 1801 – 1873, ליטא,
פולין, רב שנחשב בעל שכל חריף ואמרותיו מופיעות הרבה בספרות
היהודית)</span>**

<span dir="rtl">שאל לו רבי אייזל:</span>

<span dir="rtl">רבך מי הוא?</span>

<span dir="rtl">השיב הנער:</span>

<span dir="rtl">המלמד הבירז'אי הוא רבי.</span>

<span dir="rtl">טפח לו רבי אייזל על שכמו ואמר:</span>

<span dir="rtl">יפה עשה אביך שמסר אותך לידו. אף אני תלמידו... ויהא כלל
בידך: אדם שלא למד אצל המלמד הבירז'אי חזקה עליו שעם הארץ הוא. תדע שכך,
שהרי המלמד הבירז'אי לא למד אצל המלמד הבירז'אי, ולפיכך הוא עם הארץ
גמור.</span>

**<span dir="rtl">הלוגיקה משמשת היטב את אייזל חריף לקטול את המלמד
הבירז'אי. כרגיל, בעזרת הנחה מחמיאה כביכול, אבל אבסורדית – אדם שלא למד
אצל המלמד הבירז'אי הוא עם הארץ גמור (דבר שלא אומר כלום על מי שכן למד אצל
המלמד הבירז'אי).</span>**

**<span dir="rtl">והסיפור הוא בן 200 שנה בערך.</span>**

**<span dir="rtl">558</span>**

<span dir="rtl">אמרו לו למלמד:</span>

<span dir="rtl">בדקנו ומצאנו שאתה עצלן ונוטל שכר לימוד חינם.</span>

<span dir="rtl">החזיר המלמד:</span>

<span dir="rtl">לא שכר לימוד אני נוטל אלא שכר בטלה אני נוטל, ונאמן עלי
הדיין שלגבי בטלה אין לכם זריז כמותי.</span>

**<span dir="rtl"><u>שכר בטלה</u></span>**

**<span dir="rtl">הקטע הזה מרמז לאחת השאלות הגדולות של "לא תעשה תורה
קרדום לחפור בה".</span>**

**<span dir="rtl">הרמב"ם, למשל, היה קיצוני מאוד בהתנגדותו לפרנסה מלימוד
תורה. נשאלה שאלה גדולה כבר אצל חז"ל ביחס לפרנסה על ידי הוראת התורה, שהרי
הוראת התורה היא מצווה, ולא מקבלים שכר על קיום מצווה.</span>**

**<span dir="rtl">מצד שני, ברור שמלמד צריך להתפרנס. ולכן השתמשו, כבר
בתלמוד ירושלמי, בהגדרה של "שכר בטלה" שמקובלת לגבי עדים במשפט,
למשל.</span>**

**<span dir="rtl">המלמד תורה לא מתפרנס מהוראת התורה, אלא מקבל פיצוי על
הזמן שבו הוא מתבטל מלהתפרנס ממקצוע אחר.</span>**

**<span dir="rtl">אם לדייק, נימוק זה מתאים למלמד תורה שבעל פה, ואילו
המלמד תורה זכאי לשכר, על כך שהוא מלמד קריאה, ועל כך שהוא שומר על
הילדים.</span>**

**<span dir="rtl">והמלמד שלנו משתמש בעיוות רעיון זה כדי להשיב על המתגרים
בו... "אני מקבל שכר על בטלה ואני מתבטל בהצלחה".</span>**
