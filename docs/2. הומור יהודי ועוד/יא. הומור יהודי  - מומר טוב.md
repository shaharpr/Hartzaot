**<span dir="rtl"><u>הומור יהודי 11 – מומרים טובים</u></span>**

> **<span dir="rtl">בדרך כלל נחשבים המומרים למזיקים לקהילות ישראל,
> והסיבה ברורה. אדם שמחליף קהילה, מנסה, לא פעם, להבליט את נאמנותו לקהילה
> החדשה, ואפילו תוך הפגנת עוינות לקהילתו הישנה.</span>**
>
> <span dir="rtl">משפחה מפורסמת של מומרים "לא מזיקים" היא משפחת
> מנדלסון:</span>
>
> <span dir="rtl">משה מנדלסון (שנפטר ב 1786) היה יהודי שומר מצוות,
> פילוסוף מוכר בעולם בפילוסופיה הכללית, נחשב לאבי תנועת ההשכלה ביהדות,
> והגן בכול ליבו על הדת היהודית.</span>
>
> <span dir="rtl">אך מששת בניו ארבעה התנצרו, ומתשעת נכדיו נשאר יהודי
> אחד.</span>
>
> <span dir="rtl">בהעתקה ישרה מ"ויקיפדיה", (כנראה, נרשמו רק המפורסמים
> ביניהם).</span>

- <span dir="rtl">[<u>משה
  מנדלסון</u>](https://he.wikipedia.org/wiki/%D7%9E%D7%A9%D7%94_%D7%9E%D7%A0%D7%93%D7%9C%D7%A1%D7%95%D7%9F) -
  פילוסוף יהודי-גרמני, אבי [<u>תנועת ההשכלה
  היהודית</u>](https://he.wikipedia.org/wiki/%D7%AA%D7%A0%D7%95%D7%A2%D7%AA_%D7%94%D7%94%D7%A9%D7%9B%D7%9C%D7%94_%D7%94%D7%99%D7%94%D7%95%D7%93%D7%99%D7%AA).</span>

  - <span dir="rtl">[<u>דורותיאה
    שלגל</u>](https://he.wikipedia.org/wiki/%D7%93%D7%95%D7%A8%D7%95%D7%AA%D7%99%D7%90%D7%94_%D7%A9%D7%9C%D7%92%D7%9C) -
    סופרת [<u>יהודיה
    מומרת</u>](https://he.wikipedia.org/wiki/%D7%9E%D7%A9%D7%95%D7%9E%D7%93)-[<u>גרמנית</u>](https://he.wikipedia.org/wiki/%D7%92%D7%A8%D7%9E%D7%A0%D7%99),
    בתו הבכורה של [<u>משה
    מנדלסון</u>](https://he.wikipedia.org/wiki/%D7%9E%D7%A9%D7%94_%D7%9E%D7%A0%D7%93%D7%9C%D7%A1%D7%95%D7%9F)
    ואשתו של
    ה[<u>סופר</u>](https://he.wikipedia.org/wiki/%D7%A1%D7%95%D7%A4%D7%A8)
    [<u>פרידריך
    שלגל</u>](https://he.wikipedia.org/wiki/%D7%A4%D7%A8%D7%99%D7%93%D7%A8%D7%99%D7%9A_%D7%A9%D7%9C%D7%92%D7%9C).</span>

  - <span dir="rtl">[<u>יוסף
    מנדלסון</u>](https://he.wikipedia.org/wiki/%D7%99%D7%95%D7%A1%D7%A3_%D7%9E%D7%A0%D7%93%D7%9C%D7%A1%D7%95%D7%9F) -
    בנקאי
    [<u>יהודי</u>](https://he.wikipedia.org/wiki/%D7%99%D7%94%D7%95%D7%93%D7%99)-[<u>גרמני</u>](https://he.wikipedia.org/wiki/%D7%92%D7%A8%D7%9E%D7%A0%D7%99),
    בנו של [<u>משה
    מנדלסון</u>](https://he.wikipedia.org/wiki/%D7%9E%D7%A9%D7%94_%D7%9E%D7%A0%D7%93%D7%9C%D7%A1%D7%95%D7%9F)
    (מהשניים היחידים מששת ילדיו של משה מנדלסון שנשארו
    [<u>יהודים</u>](https://he.wikipedia.org/wiki/%D7%99%D7%94%D7%95%D7%93%D7%99%D7%9D)).</span>

    - <span dir="rtl">בנימין גאורג מנדלסון - [<u>יהודי
      מומר</u>](https://he.wikipedia.org/wiki/%D7%9E%D7%A9%D7%95%D7%9E%D7%93)-[<u>גרמני</u>](https://he.wikipedia.org/wiki/%D7%92%D7%A8%D7%9E%D7%A0%D7%99).</span>

    - <span dir="rtl">אלכסנדר מנדלסון - בנקאי
      [<u>יהודי</u>](https://he.wikipedia.org/wiki/%D7%99%D7%94%D7%95%D7%93%D7%99)-[<u>גרמני</u>](https://he.wikipedia.org/wiki/%D7%92%D7%A8%D7%9E%D7%A0%D7%99),
      בנו של [<u>יוסף
      מנדלסון</u>](https://he.wikipedia.org/wiki/%D7%99%D7%95%D7%A1%D7%A3_%D7%9E%D7%A0%D7%93%D7%9C%D7%A1%D7%95%D7%9F)
      (היחיד מתשעת נכדיו של [<u>משה
      מנדלסון</u>](https://he.wikipedia.org/wiki/%D7%9E%D7%A9%D7%94_%D7%9E%D7%A0%D7%93%D7%9C%D7%A1%D7%95%D7%9F)
      שנשאר יהודי).</span>

  - <span dir="rtl">[<u>אברהם
    מנדלסון-ברתולדי</u>](https://he.wikipedia.org/wiki/%D7%90%D7%91%D7%A8%D7%94%D7%9D_%D7%9E%D7%A0%D7%93%D7%9C%D7%A1%D7%95%D7%9F-%D7%91%D7%A8%D7%AA%D7%95%D7%9C%D7%93%D7%99) -
    בנקאי [<u>יהודי
    מומר</u>](https://he.wikipedia.org/wiki/%D7%9E%D7%A9%D7%95%D7%9E%D7%93)-[<u>גרמני</u>](https://he.wikipedia.org/wiki/%D7%92%D7%A8%D7%9E%D7%A0%D7%99),
    בנו של [<u>משה
    מנדלסון</u>](https://he.wikipedia.org/wiki/%D7%9E%D7%A9%D7%94_%D7%9E%D7%A0%D7%93%D7%9C%D7%A1%D7%95%D7%9F).</span>

    - <span dir="rtl">[<u>פאני
      מנדלסון</u>](https://he.wikipedia.org/wiki/%D7%A4%D7%90%D7%A0%D7%99_%D7%9E%D7%A0%D7%93%D7%9C%D7%A1%D7%95%D7%9F) -
      [<u>פסנתרנית</u>](https://he.wikipedia.org/wiki/%D7%A4%D7%A1%D7%A0%D7%AA%D7%A8%D7%A0%D7%99%D7%AA)
      ו[<u>מלחינה</u>](https://he.wikipedia.org/wiki/%D7%94%D7%9C%D7%97%D7%A0%D7%94)
      [<u>יהודיה
      מומרת</u>](https://he.wikipedia.org/wiki/%D7%9E%D7%A9%D7%95%D7%9E%D7%93)-[<u>גרמנית</u>](https://he.wikipedia.org/wiki/%D7%92%D7%A8%D7%9E%D7%A0%D7%99),
      בתו הבכורה של [<u>אברהם
      מנדלסון-ברתולדי</u>](https://he.wikipedia.org/wiki/%D7%90%D7%91%D7%A8%D7%94%D7%9D_%D7%9E%D7%A0%D7%93%D7%9C%D7%A1%D7%95%D7%9F-%D7%91%D7%A8%D7%AA%D7%95%D7%9C%D7%93%D7%99)
      ואשתו של
      ה[<u>צייר</u>](https://he.wikipedia.org/wiki/%D7%A6%D7%99%D7%99%D7%A8)
      וילהלם הנזל.</span>

    - <span dir="rtl">[<u>פליקס
      מנדלסון-ברתולדי</u>](https://he.wikipedia.org/wiki/%D7%A4%D7%9C%D7%99%D7%A7%D7%A1_%D7%9E%D7%A0%D7%93%D7%9C%D7%A1%D7%95%D7%9F-%D7%91%D7%A8%D7%AA%D7%95%D7%9C%D7%93%D7%99) -
      מלחין רומנטי [<u>יהודי
      מומר</u>](https://he.wikipedia.org/wiki/%D7%9E%D7%A9%D7%95%D7%9E%D7%93)-[<u>גרמני</u>](https://he.wikipedia.org/wiki/%D7%92%D7%A8%D7%9E%D7%A0%D7%99),
      בנו של [<u>אברהם
      מנדלסון-ברתולדי</u>](https://he.wikipedia.org/wiki/%D7%90%D7%91%D7%A8%D7%94%D7%9D_%D7%9E%D7%A0%D7%93%D7%9C%D7%A1%D7%95%D7%9F-%D7%91%D7%A8%D7%AA%D7%95%D7%9C%D7%93%D7%99).</span>

    - <span dir="rtl">רבקה מנדלסון-ברתולדי - בתו של [<u>אברהם
      מנדלסון-ברתולדי</u>](https://he.wikipedia.org/wiki/%D7%90%D7%91%D7%A8%D7%94%D7%9D_%D7%9E%D7%A0%D7%93%D7%9C%D7%A1%D7%95%D7%9F-%D7%91%D7%A8%D7%AA%D7%95%D7%9C%D7%93%D7%99)
      ואשתו של
      ה[<u>מתמטיקאי</u>](https://he.wikipedia.org/wiki/%D7%9E%D7%AA%D7%9E%D7%98%D7%99%D7%A7%D7%90%D7%99)
      [<u>יוהאן פטר גוסטב לז'ן
      דיריכלה</u>](https://he.wikipedia.org/wiki/%D7%99%D7%95%D7%94%D7%90%D7%9F_%D7%A4%D7%98%D7%A8_%D7%92%D7%95%D7%A1%D7%98%D7%91_%D7%9C%D7%96%27%D7%9F_%D7%93%D7%99%D7%A8%D7%99%D7%9B%D7%9C%D7%94).</span>

    - <span dir="rtl">פאול מנדלסון-ברתולדי - בנקאי [<u>יהודי
      מומר</u>](https://he.wikipedia.org/wiki/%D7%9E%D7%A9%D7%95%D7%9E%D7%93)-[<u>גרמני</u>](https://he.wikipedia.org/wiki/%D7%92%D7%A8%D7%9E%D7%A0%D7%99),
      בנו של [<u>אברהם
      מנדלסון-ברתולדי</u>](https://he.wikipedia.org/wiki/%D7%90%D7%91%D7%A8%D7%94%D7%9D_%D7%9E%D7%A0%D7%93%D7%9C%D7%A1%D7%95%D7%9F-%D7%91%D7%A8%D7%AA%D7%95%D7%9C%D7%93%D7%99).</span>

- <span dir="rtl">[<u>אריך
  מנדלסון</u>](https://he.wikipedia.org/wiki/%D7%90%D7%A8%D7%99%D7%9A_%D7%9E%D7%A0%D7%93%D7%9C%D7%A1%D7%95%D7%9F) -
  אדריכל
  [<u>יהודי</u>](https://he.wikipedia.org/wiki/%D7%99%D7%94%D7%95%D7%93%D7%99)
  שפעל בארץ-ישראל.</span>

- <span dir="rtl">[<u>דניאל
  מנדלסון</u>](https://he.wikipedia.org/wiki/%D7%93%D7%A0%D7%99%D7%90%D7%9C_%D7%9E%D7%A0%D7%93%D7%9C%D7%A1%D7%95%D7%9F) -
  סופר
  [<u>יהודי</u>](https://he.wikipedia.org/wiki/%D7%99%D7%94%D7%95%D7%93%D7%99)-[<u>אמריקאי</u>](https://he.wikipedia.org/wiki/%D7%90%D7%9E%D7%A8%D7%99%D7%A7%D7%90%D7%99).</span>

- <span dir="rtl">[<u>היינריך
  מנדלסון</u>](https://he.wikipedia.org/wiki/%D7%94%D7%99%D7%99%D7%A0%D7%A8%D7%99%D7%9A_%D7%9E%D7%A0%D7%93%D7%9C%D7%A1%D7%95%D7%9F) -
  זואולוג
  [<u>יהודי</u>](https://he.wikipedia.org/wiki/%D7%99%D7%94%D7%95%D7%93%D7%99)-[<u>ישראלי</u>](https://he.wikipedia.org/wiki/%D7%99%D7%A9%D7%A8%D7%90%D7%9C%D7%99)
  בכיר.</span>

- <span dir="rtl">[<u>יובל
  מנדלסון</u>](https://he.wikipedia.org/wiki/%D7%99%D7%95%D7%91%D7%9C_%D7%9E%D7%A0%D7%93%D7%9C%D7%A1%D7%95%D7%9F) -
  [<u>יהודי</u>](https://he.wikipedia.org/wiki/%D7%99%D7%94%D7%95%D7%93%D7%99)-[<u>ישראלי</u>](https://he.wikipedia.org/wiki/%D7%99%D7%A9%D7%A8%D7%90%D7%9C%D7%99)
  סולן בלהקת
  [<u>שייגעצ</u>](https://he.wikipedia.org/wiki/%D7%A9%D7%99%D7%99%D7%92%D7%A2%D7%A6_(%D7%9C%D7%94%D7%A7%D7%94)).</span>

> <span dir="rtl">אבל, כאמור, חלק לא קטן מהמומרים הפגינו איבה למוצאם,
> ופגעו ביהודים...</span>
>
> <span dir="rtl">1417</span>

<span dir="rtl">יהודי זקן נחשד בעוון פלילי, ונמסר לידי חוקר-דין מומר,
שהמיר לפני זמן מועט <u>ובזכות זו נתמנה חוקר-דין</u>. טען לפניו הזקן
והוכיח לו באותות ובמופתים, שחושדים אותו במה שאין בו. סיים ואמר:</span>

<span dir="rtl">והרי אני עומד לפניך ועם נפשי אני דן: אם יכול אני עדיין
למסור דיני למידת-הרחמים שבלבך היהודי, או מוטב שאתלה כבר גורלי
במידת-האהבה שבלבך הנוצרי?...</span>

> **<span dir="rtl">בקטע זה בולטת הבעיה של היהודי שעומד בפני מומר,
> שנתמנה לשפוט אותו. ברור שיש כאן התבטאות שהיא בין חנופה ובין קורטוב
> לגלוג, שבזכות זה הקטע נוכח בספרנו. אבל אין לקנא באותו יהודי.</span>**
>
> **<span dir="rtl">יהודים מומרים קיבלו גם תפקידים של צנזורים על ספרים
> של יהודים, שתפקידם היה לבדוק שהספרים לא פוגעים באינטרסים של המדינה או
> של הדת השלטת.</span>**
>
> **<span dir="rtl">מכיוון שהנצרות היא דת מיסיונרית, לא פעם היו המומרים
> מיסונרים נלהבים, ולפי מה שכותב יעקב גולדברג בספרו "המומרים בממלכת
> פולין-ליטא" הם היו המיסיונרים המוצלחים יותר. וזה לא מפליא.</span>**
>
> **<span dir="rtl">הוא מצטט מספר שנכתב על מומר בשם אובליצ'ינסקי במאה
> השמונה עשרה:</span>**
>
> <span dir="rtl">"ואלה, לאחר שהתנצרו, היו כה איתנים באמונה הקדושה, עד
> שהפצירו הם עצמם, כי יותר להם לשים לחרפה את תעיותיהם בעבר לפני כל
> היהודים בבתי הכנסת"</span>
>
> **<span dir="rtl">ולא פעם הכריחו השלטונות את היהודים לשמוע אותם בבתי
> הכנסת.</span>**
>
> **<span dir="rtl">ומקס ברוד (1884 – 1968 צ'כוסלובקיה, ישראל)</span>
> <span dir="rtl">כותב, כנראה בהתייחסו למומר מהמאה השש עשרה בשם יונהס
> פפרקורן, שניסה לשכנע את השלטונות לשרוף את התלמוד:</span>**
>
> <span dir="rtl">"אסור לסלוח למומר אשר, תחת להפיק רצון מנפשו החדשה
> וללכת בשקט בדרכו החדשה, הופך לחוטף תוקפני של נפשות ונוהג כמו מיסיונר
> לאמונה שקיבל"</span>
>
> **<span dir="rtl">אבל, תופעות אלה איפיינו יותר את המאות
> הקודמות.</span>**
>
> **<span dir="rtl">במאה התשע עשרה ותחילת המאה העשרים, כאשר המרת הדת
> הייתה במדינות פחות קנאיות מבחינה דתית, ועיקר מטרתה הייתה השתלבות
> חברתית, תעסוקתית, השכלתית, פגיעתם של המומרים בקהילות הייתה פחותה. רוב
> המומרים אם לא כולם, לא באמת האמינו שהשילוש הקדוש עדיף על אלוהי
> ישראל.</span>**
>
> **<span dir="rtl">והיו מומרים שניסו לעזור ליהודים.</span>**
>
> **<span dir="rtl">אחד מהם הוא דניאל אבראמוביץ חְוואָלסון.</span>**
>
> <span dir="rtl">1428</span>
>
> <span dir="rtl">...פעם אחת העליב בו בחוולסון חבר נעוריו ואמר
> לו:</span>
>
> <span dir="rtl">כיצד אין אתה מתבּייש מפני זכרו של רבנו רבי ישראל אזרצר,
> שקיבלנו תורה מפיו, וגם אתה היית תלמיד מובהק לו?</span>
>
> <span dir="rtl">החזיר לו חוולסון:</span>
>
> <span dir="rtl">ידידי, אין אדם נתפס על אמונה שבלב.</span>
>
> <span dir="rtl">רגז הלה:</span>
>
> <span dir="rtl">צא וספר לתינוקות. כלום באמת אתה מאמין?...</span>
>
> <span dir="rtl">הפסיקו חוולסון:</span>
>
> <span dir="rtl">הן, ידידי; אני מאמין באמונה שלימה, שנוח לו לאדם שיהיה
> פרופיסור בפטרבורג משיהיה מלמד בשניפישוק...</span>
>
> **<span dir="rtl">מי היה דניאל חוואלסון, וכיצד המיר דתו, וכיצד נהג
> לאחר מכן, מספר שמואל ליב בן משה יעקב ציטרון, בספרו: "מאחורי הפרגוד:
> מומרים, בוגדים, מתכחשים" שיצא בוילנה בשנת 1925. (לכן, גם לשונו מעט
> ארכאית).</span>**
>
> **<span dir="rtl">האיש נולד, בן בכור, בשם יוסף חווואלסון, בשנת 1819
> בוילנה.</span>**
>
> **<span dir="rtl">אביו היה למדן בבית המדרש, ואמו פרנסה את המשפחה בקושי
> רב כמטליאת שקים.</span>**
>
> **<span dir="rtl">נחשב לילד פלא כשלמד תורה מאביו, בימי ילדותו, אבל
> אביו נפטר משחפת, ואז הוא נשלח אל ישיבת "ר' ישראל הזארצי" (גינצבורג)
> שהיה נחשב מאוד.</span>**
>
> **<span dir="rtl">הצליח מאוד בישיבה, אבל בסתר למד גם ספרות פילוסופית
> של ימי הבינים כמו "מורה נבוכים" לרמב"ם.</span>**
>
> **<span dir="rtl">בגיל 18 התחיל ללמד עצמו אותיות לטיניות, ובקושי מצא
> ספר תנ"ך בגרמנית ממנו, ואחר כך ממילון, למד את השפה הגרמנית.</span>**
>
> **<span dir="rtl">אימו ורבו אילצו אותו להתחתן נגד רצונו. הוא התחתן וגר
> בבית חותנו בעיירה ליד וילנה. קנאי העיירה תפסו אותו מעיין בתנ"ך (!)
> והפיצו עליו שהוא אפיקורוס והחרימו אותו. לבסוף הודיע שהוא נוסע לחו"ל,
> ואילץ את אשתו לקבל גט.</span>**
>
> **<span dir="rtl">במשך כארבע שנים נדד, וחי מעזרה של כמה משכילים (כמו
> לילנטאל, ואברהם גייגר) וממתן שיעורים פרטיים. לבסוף הצליח ללמוד
> באוניברסיטה, ולמד לשונות המזרח ותרבות העמים הקדומים.</span>**
>
> **<span dir="rtl">בשנת 1847 (גיל 28) נסע לוינה, עכשיו היו לו כבר כמה
> המלצות שעזרו לו להתקדם בתחום שבחר.</span>**
>
> **<span dir="rtl">בשנת 1850 (גיל 31) הוא שולח עבודת דוקטורט
> לאוניברסיטה בליפסיאה (כנראה לייפציג), שהתקבלה בהתפעלות רבה.</span>**
>
> **<span dir="rtl">מייד אחר כך הוא חוזר לרוסיה (לא היה לו סיכוי להתקדם
> בגרמניה!), מגיע לפטרבורג עם המלצות חמות, מוצג בפני מיניסטר ההשכלה,
> מתקבל למשרה בועד לביקורת ספרי הלימוד ליהודים. בהזדמנות זו מתחתן (כי יש
> לו פרנסה).</span>**
>
> **<span dir="rtl">בשנת 1852? מתמנה אדם בשם אבראם סרגייביץ נורוב לשר
> ההשכלה.</span>**
>
> **<span dir="rtl">פרטים על אדם זה נמצאים ב"מסעו של סרפיון לעיר הקודש
> ירושלים" של אלנה רומנובסקי, ברשת.</span>**
>
> <span dir="rtl">"רגלו של נורוב נקטעה בשנת 1812 בקרב המפורסם בבורודינו,
> במלחמה עם נפולאון, ובכל זאת הצליח לממש את חלומו ולהגיע לארץ–ישראל בשנת
> 1835 , כאשר מסע מסוג זה לא היה קל אפילו לאדם בריא. נורוב ביקר בארץ
> הקודש לא רק כעולה רגל — הוא עסק גם במחקר טופוגרפי, על סמך כתבי הקודש
> והספרות הנוצרית הדתית וההיסטורית, וכן</span>
>
> <span dir="rtl">בעזרת רשימות של עולי רגל בשפות שונות. הוא עסק גם
> באיסוף ספרים, ואוסף 'ספרות המזרח' שלו נחשב העשיר ביותר ברוסיה ואחד
> העשירים באירופה, ובסופו של דבר נקנה בידי ממשלת רוסיה עבור מוזאון
> רומיינצוב (שהיה הבסיס לספרייה הממלכתית של ברית-המועצות). נורוב התעניין
> מנעוריו בהיסטוריה, ארכאולוגיה וספרות. הוא היה מתרגם</span>
>
> <span dir="rtl">שידע שמונה שפות זרות, בין היתר ערבית ועברית, שידיעתן
> הייתה נדירה בקרב האצולה (על פי עדות הביוגרף שלו הוא קרא את התנ"ך
> במקור). הוא היה חבר באקדמיה הרוסית הלאומית למדעים ועמד בראש הוועדה
> הארכיוגרפית, שפרסמה בזמן שעמד בראשה 'לא פחות משלושים וחמישה כרכים של
> תעודות היסטוריות חשובות'. ביניהם פורסם בעריכתו בשנת 1864 החיבור
> המפורסם 'מסעותיו בארץ הקודש של ההגמון דניאל במאה השתים–עשרה'. במקביל
> לפעילותו זו הוכיח נורוב את עצמו גם כמדינאי: בשנת 1849 הוא מונה לסנטור,
> ובשנים 1850-1858 היה סגן שר החינוך ולאחר מכן שר החינוך של רוסיה.
> "</span>
>
> **<span dir="rtl">כשמתמנה נורוב לשר ההשכלה הוא מקרב אליו את חוואלסון,
> כי הוא עצמו היה מומחה באותם נושאים (מדעי המזרח).</span>**
>
> **<span dir="rtl">חוואלסון מתמנה לפרופסור למחלקה ללשונות קדם
> באוניברסיטת פטרבורג. הוא מתפרסם ושמעו מגיע עד לאזני הצאר ניקולאי
> הראשון. לאחר שנורוב מזכיר אותו באוזני הצאר הצאר מבקש להציגו
> בפניו.</span>**
>
> **<span dir="rtl">הצאר ניקולאי הראשון שלט ברוסיה בין השנים 1825 ו
> 1855, נחשב לצאר עריץ וריאקציונר, סיסמתו : צאר אחד, עם אחד ודת אחת. גזר
> מאות גזרות על היהודים, ובין השאר את גזירת הקאנטוניסטים (מכסת גיוס
> יהודים לצבא לשנים רבות, כולל, חטיפות ולחץ להמרה).</span>**
>
> **<span dir="rtl">השיחה בין חוואלסון ובין הצאר לא מובנת לגמרי
> לחוואלסון, ונורוב מסביר לו אחר כך:</span>**
>
> **<span dir="rtl">הצאר מצווה עליו להמיר דתו לפראבוסלבית, ולהיות
> פרופסור באקדמיה שבה לומדים כוהני הדת הפראבוסלבית.</span>**
>
> **<span dir="rtl">מכיוון שגם יוסף חוואלסון וגם אשתו היו רחוקים מהדת
> כבר מרחק רב, הוא מתנצר. מקבל שם חדש: דניאל.</span>**
>
> <span dir="rtl">"מי שהיה תלמיד מובהק להגאון ר' ישראל הזארצי, נבחר
> ונתעלה לגדל דור של כהנים להכנסיה הרוסית רומאית..." **(ציטוט מספרו של
> ציטרון).**</span>
>
> **<span dir="rtl">התנצרות בשביל משרה אוניברסיטאית, לא הייתה נדירה
> באותה תקופה. דרויאנוב מזכיר עוד מתנצר כזה, מהונגריה, בלי הזכרת שמו
> (ודווקא בגלל זה נראה שזה לא היה נדיר).</span>**
>
> <span dir="rtl">1435</span>

<span dir="rtl">יצחק-יהודה גולדציהר **\[1850-1921 הונגריה, בלשן ומזרחן
ויהודי שנשאר יהודי\]** נזדמן למסיבה אחת בבודאפשט עם מומר מלומד, שׁיצא
מכלל ישראל בגלל קתדרה של פרופיסור מן המניין, והתחיל אותו מוּמר נואם לפני
המסוּבּים המאדיארים ומקלס בכל לשון של קילוּס את הרוח המאדיארית
הטהורה.</span>

<span dir="rtl">אמר לו גולדציהר:</span>

<span dir="rtl">חבל, שאיחרת לבוא לעולם ולא היית בדורו של ישעיה הנביא.
הרגיש הלה, שלא לשבחו מתכּוון גולדציהר, אף-על-פי-כן אמר לו:</span>

<span dir="rtl">שמא תפרש דבריך?</span>

<span dir="rtl">נענה גולדציהר ופירש:</span>

<span dir="rtl">ישעיה גינה את ישראל שבדורו, קבל ואמר: "ידע שור קונהו
וחמור אבוס בעליו, ישראל לא ידע". אילו אתה בן-דורו, היה רואה שגם בישראל
יודע שור קונהו וחמור אבוס בעליו, ולא היה צריך לקבול וּלגנוֹת...</span>

> **<span dir="rtl">וגם חוואסון מעיד על עצמו, כמו בקטע שהזכרנו קודם, את
> סיבת התנצרותו, אם כי לא ידוע שהתחנף כל כך לדתו החדשה...</span>**
>
> **<span dir="rtl">במשך תקופות ארוכות, היו המומרים מכשיר בידי הכנסיות
> הנוצריות לדיכוי היהודים, למיסיונריות. השינוי שמתחולל במאה התשע עשרה
> באופי ההתנצרות, מביא לשינוי גם בכך, ואנו מוצאים דווקא מומרים שמנסים
> לעזור לקהילות היהודיות.</span>**
>
> **<span dir="rtl">דווקא בתקופה שבה דניאל חוואלסון, לאחר התנצרותו, עולה
> לגדולה, ואף מעיד על עצמו שהוא מנסה להעלים את מוצאו היהודי, הוא חוזר
> לעסוק ביהדות מכיוון אחר.</span>**
>
> **<span dir="rtl"><u>עלילת הדם בסאראטוב.</u></span>**
>
> **<span dir="rtl">העיר סאראטוב נמצאת על הוולגה, דרומית למוסקבה, מחוץ
> לתחום המושב. בכל זאת נוצרה שם קהילה יהודית, מפני שהצאר ניקולאי הראשון
> הרשה ליהודים קאנטוניסטים (אחרי שירות בצבא) להתיישב שם וכך נוצרה קהילה
> קטנה.</span>**
>
> **<span dir="rtl">בשנת 1852 נרצחו בעיר שני נערים, ובמהירות התפתחה
> עלילת דם. הדבר הגיע עד הצאר, שכאמור, לא היה אוהב גדול ליהודים, ושעדיין
> טען כי "אפשר שנמצאים בין היהודים חדלי אישים כאלה, שיש להם צורך בדמי
> נוצרים למנהגיהם, כמו שיש, לדאבוננו, גם בינינו הנוצרים כתות נוראות
> ומופלאות בדומה להם".</span>**
>
> **<span dir="rtl">(כלומר, היהודים ככלל לא משתמשים בדם נוצרים, אבל
> ייתכן שיש ביניהם כתות כאלה).</span>**
>
> **<span dir="rtl">נשלחו שרים לחקור את הדבר, וכמובן, היו מספיק עדים נגד
> היהודים, ומייד התווספו עלילות דומות בכל הפלך, ונאסרו יהודים רבים,
> ונערכו חיפושים בבתי יהודים אחרי הוכחות, וכשנמצאה הגדה שבה ציור של פרעה
> מתרחץ בדם של ילדי העברים, האמינו רבים שנמצאה גם הוכחה.</span>**
>
> **<span dir="rtl">באותה תקופה כבר היו מספיק אנשים מספיק מפורסמים,
> שלחצו על פטרבורג גם בכיוון ההפוך, ולכן, לבסוף, הצאר הקים ועדה מיוחדת
> לבחינת הספרים וכתבי היד שנלקחו מהיהודים, ודניאל חוואלסון נתמנה לחבר
> בוועדה כמומחה. (מה שמראה, שכוונת הצאר לחקור את הנושא הייתה רצינית,
> אחרת היה מתרחק ממומחים...).</span>**
>
> **<span dir="rtl">יש גירסאות שונות ביחס למידת הצלחתו של חוואלסון
> בוועדה הזאת (מזיכוי מוחלט של הנאשמים, לפי גירסה אחת, ועד המשך מאסרם של
> "הנאשמים" בסראטוב, למרות החלטה של המועצה המדינית של האימפריה הרוסית
> שהיהודים אינם חשודים בשימוש בדם נוצרים בפולחנם, מלבד במקרה
> זה...).</span>**
>
> **<span dir="rtl">אבל, חואלסון עצמו, המשיך לעסוק בנושא זה, וב 1861
> הוציא ספר על נושא עלילות הדם של ימי הבינים, והוסיף וטיפל בנושא זה, ואף
> הוציא מהדורה שניה אחרי עשרים שנה ותרגום לגרמנית שגם עליו עשה ביקורת,
> כעבור ארבעים שנה.</span>**
>
> **<span dir="rtl">מכאן, שבמרבית חייו המקצועיים של חוקר מומר זה התמודד
> עם נושא זה של רדיפת היהודים.</span>**
>
> **<span dir="rtl">בשנת 1879 השתתף שוב, אישית, במאבק כנגד עלילת דם
> בקווקוז, כתב עוד ספר בנושא, והצטרף לעורכי הדין שהגנו על הנאשמים
> בקוטאיסי (היום גיאורגיה). במקרה זה יצאו כל הנאשמים זכאים.</span>**
>
> **<span dir="rtl">ציטרון מסכם נושא זה בתיאור:</span>**
>
> <span dir="rtl">"בעיירות הקטנות הנדחות נרקמו על אודותיו גם הגדות
> מופלאות; יהודים זקנים ישבו בבית המדרש והתפלפלו יחד בשאלה: חוואלסון זה
> מגלגולו של מי הוא: של יהודה המכבי או של מרדכי משושן הבירה?..."</span>
>
> **<span dir="rtl">ביחסיו עם הנהגת היהודים בזמנו, היו עליות
> ומורדות.</span>**
>
> **<span dir="rtl">תחילה, הייתה התלהבות כללית ממנו, אחר כך יצר קשרים
> ואף הנהיג חברה של משכילים יהודיים. אבל, למעשה, היה חוואלסון שמרן ואף
> ריאקציונר בהשקפותיו. בסופו של דבר הסתכסך עם המשכילים היהודים.</span>**
>
> **<span dir="rtl">לא קל לברר את הדברים לאשורם. ציטרון בספרו (מ 1925)
> מספר שחוואלסון פסל את ספרו של שלום אברמוביץ (מנדלי מוכר ספרים) על
> ההיסטוריה הרוסית, כי הוא היה פרוגרסיבי מדי. לעומת זה, בחיפוש ברשת,
> מצאתי שמנדלי מוכר ספרים תרגם ספר היסטוריה של רוסי שמרן דווקא (בשנת
> 1867), בהזמנה של הוצאה לאור, והפסיק לאחר שנמצא שמישהו אחר כבר מתרגם
> אותו. ואחרי כל זה הספר "דברי הימים לבני הרוסים" בתרגומו של מנדלי מו"ס,
> קיים...</span>**
>
> **<span dir="rtl">לא קל "לחזות" את העבר כמו שלא קל לחזות את העתיד....
> והסתמכות על מקור יחיד בעייתית.</span>**
>
> **<span dir="rtl">לאחר שהתרחק מהמשכילים היהודים התקרב דווקא לרבנים
> החרדים. היה מתכתב איתם ומארח אותם בביתו לשיחות. היה מקובל שהוא מגן על
> "החדרים" ועל הישיבות.</span>**
>
> **<span dir="rtl">בספר הבדיחה והחידוד יש שלושה קטעים המתייחסים לדמות
> זו (שחיה בעולמנו 92 שנים...)</span>**
>
> **<span dir="rtl">אחד מהם הזכרנו לעיל, קטע המתמצת את "אמונתו", כלומר,
> את הקלות שבה המיר את דתו כדי להתקדם בקריירה המדעית. למעשה, הקטע מדגיש
> את החילוניות שלו.</span>**
>
> **<span dir="rtl">את הקטע הבא ניתן להבין בצורות שונות, אך גם הוא
> מתייחס להתנצרות בקלות רבה.</span>**
>
> **<span dir="rtl">המקור לדו-שיח הוא פסוק במשנה אבות ב':</span>**
>
> <span dir="rtl">"רבן יוחנן בן זכאי קבל מהלל ומשמאי. הוא היה אומר, אם
> למדת תורה הרבה, אל תחזיק טובה לעצמך, כי לכך נוצרת."</span>
>
> **<span dir="rtl">ופסוק בתלמוד בבלי, ברכות י"ז א':</span>**
>
> <span dir="rtl">"רבא בתר צלותיה אמר הכי אלהי עד שלא נוצרתי איני כדאי
> ועכשיו שנוצרתי כאלו לא נוצרתי עפר אני בחיי קל וחומר במיתתי הרי אני
> לפניך ככלי מלא בושה וכלימה..."</span>
>
> <span dir="rtl">1427</span>

<span dir="rtl">הפרופיסור המומר דניאל חוולסון חיבּר, כידוע, ספר כנגד
עלילת-הדם, והרבה טובה החזיק לעצמו כלפי היהודים, וגם שכר רב דרש מאת עסקני
ישראל בפטרבורג. שלח לו אחד מגדולי הרבנות:</span>

<span dir="rtl">"אל תחזיק טובה לעצמך, כי לכך נוצרת".</span>

<span dir="rtl">החזיר לו חוולסון:</span>

<span dir="rtl">"רבי, עד שלא נוצרתי איני כדאי, עכשיו שנוצרתי כאילו לא
נוצרתי"...</span>

**<span dir="rtl">ולבסוף, למרות יחסיו עם הרבנים החרדים, ובפרט עם הנצי"ב
(צבי יהודה ברלין, ראש ישיבת וולוז'ין), בעיניהם מומר הוא מומר.</span>**

<span dir="rtl">1429</span>

<span dir="rtl">במסיבה של חשובי ווילנה **\[הכוונה לקהילת ווילנה\]**
התווכחו על חוולסון: הללו דרשו אותו לגנאי, שמומר הוא, והללו דרשו אותו
לשבח, שהוא מהפך בזכותם של ישראל. היה שם באותה מסיבה רבי נפתלי-צבי-יהודה
ברלין ("הנצי"ב") מוולוזין ושאלו לו מה דעתו?</span>

<span dir="rtl">החזיר הנצי"ב:</span>

<span dir="rtl">מעשה באדם אחד שחלה ונסתכן. נתכנסו אצלו גדולי הרופאים
שבעירו ולא מצאו לו רפואה אלא בשר בהמה טמאה. מתחילה סירב החולה, ולאחר
שגזר עליו הרב לקיים דברי הרופאים מדינו של פיקוח-נפש, אמר:</span>

<span dir="rtl">"רבי, כיוון שאתה גוזר עלי, אני נשמע לך, אבל בתנאי שלא
יערפו את הטמאה כמנהג עכו"ם, אלא ישחטוה ויבדקוה כמנהג ישראל".</span>

<span dir="rtl">עשה הרב רצונו וציווה על השוחט, שישחוט ויבדוק. שחט השוחט
ובדק ומצא סירכה בריאה, והביאוה אל הרב לשאול עליה. רקק הרב ואמר:</span>

<span dir="rtl">"שוטים שבעולם! למה אתם שואלים על זו? כלום יש כשר
בטמא?"...</span>

**<span dir="rtl">ונסיים את פרשת המומרים, במומר, שאחרי מותו רוצה לחזור
"הביתה":</span>**

<span dir="rtl">1421</span>

<span dir="rtl">מומר ציווה לבניו קודם מותו, שיקברוהו בקברות-ישראל. כשמת,
באו הבנים אל "הנאמן" של חברה קדישא וביקשו מאתו מקום-קבורה לאביהם
בבית-העלמין היהודי. לא רצה "הנאמן" לדחות אותם משום שהם היו תקיפים אצל
הרשות, אף לעשות רצונם לא רצה, ואמר להם:</span>

<span dir="rtl">תצטרכו לשלם הרבה דמי-קבורה, סכום כזה וכזה. תמהו הבנים:
סכום זה שאתה אומר שקול כנגד בית-העלמין כּוּלוֹ!</span>

<span dir="rtl">החזיר להם "הנאמן":</span>

<span dir="rtl">היא הנותנת. קיימא לן, שלעתיד לבוא יחיו כל המתים, חוץ מן
המומרים. נמצא, שבית-העלמין יהיה גם מופנה כוּלוֹ לאביכם בלבד...</span>
