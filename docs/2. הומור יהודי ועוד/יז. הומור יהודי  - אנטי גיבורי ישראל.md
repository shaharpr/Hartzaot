> **<span dir="rtl"><u>הומור יהודי 17 – אנטי גיבורי ישראל</u></span>**
>
> **<span dir="rtl">יהודים לחמו בכל המלחמות הרבות באירופה, במאות השנים
> האחרונות. (אינפורמציה מאתרים ברשת)</span>**
>
> **<span dir="rtl">מטבע הדברים, בדרך כלל לא מתוך פטריוטיות אלא מחוסר
> ברירה. ובחלק מהמלחמות, מלחמת העולם הראשונה בפרט, לחמו יהודים זה מול
> זה.</span>**
>
> **<span dir="rtl">במלחמת העולם הראשונה נלחמו כ 500 אלף יהודים בצבאות
> גרמניה, אוסטרו-הונגריה, ותורכיה העותומנית, וקרוב למיליון יהודים בצבאות
> שכנגדם, רוסיה, אנגליה, צרפת, ארצות הברית.</span>**
>
> **<span dir="rtl">אפילו בארץ ישראל, ובכלל בתנועה הציונית, היתה התלבטות
> רבה במי לתמוך. יהודים היו מגויסים לצבא התורכי, מצד אחד, והוקמו הגדודים
> העבריים להשתתפות במאמץ הבריטי מצד שני (וכן פעולו ניל"י).</span>**
>
> **<span dir="rtl">לתנועה הציונית השיקולים היו פרקטיים. מי ינצח, ומה
> יהיה גורל היהודים, והציונות, במקרה כזה או אחר. אבל, היהודים הגרמנים
> היו בדרך כלל פטריוטים גרמניים, בזכות השתלבותם בתרבות ובמדינה הגרמנית
> אז, וכמוהם גם יהודי צרפת, אנגליה ומושבותיה. אפילו יהודי רוסיה בחלקם,
> התגייסו בתקווה להשגת שוויון זכויות אך התאכזבו מהר.</span>**
>
> **<span dir="rtl">מלחמת העולם הראשונה הייתה טרגית לכל אירופה (כמו כל
> מלחמה ויותר), ובפרט ליהודים. מעל 150 אלף חיילים יהודים נהרגו במלחמה,
> לא כולל יהודים שנרצחו בפרעות במלחמת האחים הרוסית בעקבות המהפכה שבאה
> בעקבות המלחמה.</span>**
>
> **<span dir="rtl">אבל תפקיד ספר הבדיחה והחידוד לצחוק, והוא צוחק גם על
> כך, כאשר הוא מתייחס בעיקר לצבא הרוסי (מעט לגרמני).</span>**
>
> **<span dir="rtl">הצבא הרוסי נלחם במאה ה 19 נגד התורכים, ובמלחמת העולם
> הראשונה נגד הציר שכלל את התורכים, האוסטרו-הונגרים והגרמנים.</span>**
>
> **<span dir="rtl">המלחמות נגד התורכים, הביאו לגיוס בכפיה ברוסיה, של כל
> האוכלוסיה, ובתקופה מסוימת גם של היהודים.</span>**
>
> **<span dir="rtl">כיצד מגייסים את היהודים?</span>**
>
> **<span dir="rtl">(מתוך אתר "גזירות הקנטוניסטים ברוסיה")</span>**
>
> **<span dir="rtl">עד 1827 כנראה לא גויסו יהודים לצבא הרוסי.</span>**
>
> **<span dir="rtl">הקנטוניסטים (קנטון – מחוז) היו בתי ספר לילדי
> מגויסים, לא יהודים, שהוקמו עוד ב 1721, בימי פטר הגדול. ילדי המגויסים
> מנישואים או מחוץ לנישואים, נחשבו לרכוש המדינה, והיה רצון להכשירם, כדי
> שחלק מהם, לפחות יהיו חיילים בהמשך.</span>**
>
> **<span dir="rtl">עד 1827 נקבע שיהודים משתחררים מחובת שירות צבאית
> תמורת תשלום מס.</span>**
>
> **<span dir="rtl">בשנה זו הצאר ניקולאי הראשון הוציא פקודת גיוס
> ליהודים, לפי מכסות. השירות נמשך 25 שנים, וילדים נחטפו כדי להתחנך
> לשירות. למרות שהגיל המינימלי נקבע ל 12, נחטפו ילדים אפילו בגיל 7
> (החוטפים היו גם הם יהודים, והיה שיתוף פעולה בין השלטון והקהילות כדי
> למלא מכסות). בתקופה מסוימת היה גם ניסיון לגרום להמרת הדת, וזה הנושא
> העיקרי הידוע מהספרות של התקופה.</span>**
>
> **<span dir="rtl">סיפורו של אליהו ישראל ליב איצקוביץ:</span>**
>
> **<span dir="rtl">(מתוך, יוסף מנדלוביץ', הקנטוניסטים: נערים יהודיים
> במוסדות הצבא הרוסי 1856-1827, הוצאת ארז 2010)</span>**

<span dir="rtl">"נולדתי בעיר  דרויה בליטא. הייתי בן 7 כאשר נחטפתי על ידי
החוטפים היהודים בשעת תפילת הבוקר. אימי ניסתה לזעוק לעזרה, להתנגד, אבל
שום דבר לא עזר. בדירה שאליה העבירו אותי מצאתי עוד כמה עשרות ילדים
אומללים. היה לי קשר עם אימא ועם עוד קרובים  נוספים במאמץ להשתחרר. כעבור
שלושה שבועות  הביאו אותנו ללשכת גיוס, שם גילחו אותנו. העבירו אותנו
לבסיס הגיוס בעיר שלנו והתחילו לצייד אותנו בבגדים : מעיל צבאי , מעיל מעור
כבש , מגפיים , נתנו לי גם ילקוט ודחפו בתוכו כל מיני דברים.</span>

<span dir="rtl">כשיצאנו לדרך כל העיר ליוותה אותנו. האדמה רעדה מצרחות
איומות. אותנו העמיסו שישה ילדים קטנים בכל עגלה.</span>

<span dir="rtl">ביולי 1854 הגענו לעיר ארכנגלסק( סיביר ) לבניין היחידה
הצבאית . דבר ראשון שעשו חטפו מאתנו את התפילין.</span>

<span dir="rtl">תרגילי הצעידה והסדר נמשכו שעות. אחרי כן למדנו ברוסית
בכיתה לקרוא , לכתוב , חשבון ודקדוק. גם מי שלא הבין היה צריך לשנן כל דבר
בעל פה. למדו גם כל מיני מלאכות יד, תפירה , נגרות.</span>

<span dir="rtl">מפקד הבטליון פודפולקובניק ( סגן אלוף) דייקונוב וסילי
וסילוביץ היה אדון כל הבסיס והשליט כל הזמן משמעת . הרביצו בכל האמצעים
האפשריים וגם בזמן הלימודים. הם השתמשו בכל האמצעים האפשריים לכפות עלינו
את הנצרות והשיגו את המטרה , כולנו התנצרנו לכאורה.</span>

<span dir="rtl">אחר כך התחילו לקדם אותנו מבחינה צבאית . בשנת 1860 סיימתי
מכללה צבאית במוסקבה , קיבלתי מינוי לחטיבת התותחנים מס' 3 . המפקד היה אדם
מאד לבבי , מצאתי חן בעיניו, וכעבור שנה כבר העלו אותי לדרגת קצין
זוטר.</span>

<span dir="rtl">בשנת 1872 סיימתי את חוק שירותי הצבאי כקצין בצבא הצאר.
עוד לפני כן הודעתי למפקדי שאינני רוצה עוד להיות נוצרי . התחילו לרדוף
אותי. ניסו לשלוח אלי את הכומר על מנת לשכנע אותי לא לחזור ליהדות. לאחר
מכתבים רבים לפיקוד העליון  אפשרו לי לחזור ליהדות ולא מנעו את שחרורי מצבא
הצאר כקצין לכל דבר ".</span>

> **<span dir="rtl">מבחינת החוק, היהודים הושוו לשאר האוכלוסיה (מכסות
> ותקופת הגיוס). אך חטיפות הילדים היו רק אצל יהודים. יש ויכוח בין
> ההיסטוריונים אם זה נבע מאנטישמיות של ניקולאי הראשון, או משיקול של
> קידום מודרניזציה אצל היהודים, שנחשבו לפרימיטיביים במיוחד, או לפחות
> חסרי השכלה כללית.</span>**
>
> **<span dir="rtl">עד 1843 לא הייתה נטייה לנצר את החיילים היהודים. ורק
> במשך 13 שנים שעד 1856 היה ניסיון מכוון כזה. ב 1856, עם עלייתו לשלטון
> של אלכסנדר השני בוטלה גזירת הגיוס.</span>**
>
> **<span dir="rtl">במשך הזמן נחשבו היהודים לחיילים מוצלחים, ממושמעים,
> והם גם זכו להשכלה כללית. אחרי השחרור קיבלו זכויות יתר, כמו התיישבות
> מחוץ לתחום המושב. כמות המתנצרים מתוכם לא הייתה גדולה.</span>**
>
> <span dir="rtl">2745</span>
>
> <span dir="rtl">הקיסר בא אל המחנה. ניגש לחייל גוי, שעמד ראשון בשורה,
> ושאל:</span>
>
> <span dir="rtl">למה אתה עובד בצבא?</span>
>
> <span dir="rtl">השיב הגוי:</span>
>
> <span dir="rtl">את מלכי אני אוהב, הוד-מלכות.</span>
>
> <span dir="rtl">ניגש הקיסר לחייל שני, אף הוא גוי, ושאל:</span>
>
> <span dir="rtl">אתה למה עובד בצבא?</span>
>
> <span dir="rtl">השיב השני:</span>
>
> <span dir="rtl">את מולדתי אני אוהב, הוד-מלכות.</span>
>
> <span dir="rtl">ניגש לחייל שלישי, יהודי, ושאל:</span>
>
> <span dir="rtl">ואתה למה עובד בצבא?</span>
>
> <span dir="rtl">השיב היהודי:</span>
>
> <span dir="rtl">הוד-מלכות, עלי הלשינו...</span>
>
> **<span dir="rtl">בסוף המאה ה 19, השתנה היחס לגיוס הצבאי בין היהודים.
> תחילה המשכילים, אחריהם הרבנים מטעם, ולבסוף גם הרבנים התחילו לראות
> בשירות הצבאי חובה פטריוטית.</span>**
>
> <span dir="rtl">ציטוט מאתר ברשת:</span>
>
> <span dir="rtl">"בעת מלחמת הבלקן שהתרחשה בשנים , 1878-1877 גילו יהודי
> רוסיה הזדהות עם 'המלחמה לשחרור המלאבים'. במקומות ריכוז הכוחות הופיעו
> רבנים בדרשות שנשאו לפני החיילים וארגנו קידוש חגיגי בעבור החטיבות
> ששירתו בהן חיילים יהודים . הגל הפטריוטי הכלל לאומי שטף גם את הקהילה
> היהודית , וממנה הגיע גם אל הטירונים היהודים , שחלק מהם הצטיינו בהגנה
> על שיפקה , ואילו אחרים מצאו עצמם בין גיבורי לוונה."</span>
>
> **<span dir="rtl">בין 1570 ל 1914 (כ 350 שנה), נערכו שתים עשרה מלחמות
> בין רוסיה הצארית לתורכיה העות'מנית. האימפריה העות'מנית השתרעה על שטחים
> עצומים במזרח</span>**
>
> **<span dir="rtl">התיכון ובאפריקה, ללא אויב כמעט, ונבלמה על ידי רוסיה
> ואוסטרו – הונגריה בצפון.</span>**
>
> **<span dir="rtl">אנחנו הרווחנו מהמלחמות את הביטוי "תורכי תורכי"
> המקביל ל"אחד אחד" או "לאט לאט". המציאה אותו, על פי ההומור היהודי האמא
> היהודיה:</span>**
>
> <span dir="rtl">2715</span>
>
> <span dir="rtl">בן יחיד היה לה לאלמנה ענייה, ולקחוהו לעבודת הצבא
> במלחמת רוסיה ותורכיה. נפלה האם על צווארו ובכתה:</span>
>
> <span dir="rtl">עין יחידה אתה לי, ואף אותה נוטלים הימני. לית דין ולית
> דיין... שבועה אני מטילה עליך, בני, שתחוס עלי ותשמור נפשך במלחמה. אמר
> לה הבן:</span>
>
> <span dir="rtl">אמא, שמא תלמדיני כיצד?</span>
>
> <span dir="rtl">החזירה האם:</span>
>
> <span dir="rtl">כיצד? הרגת תורכי – דייך, שב והינפש.</span>
>
> <span dir="rtl">אמר לה הבן:</span>
>
> <span dir="rtl">ועד שאשב ואפוש יבוא עלי תורכי שני ויהרוג אותי.</span>
>
> <span dir="rtl">רחפו עצמותיה של האלמנה ואמרה:</span>
>
> <span dir="rtl">בני ובר-בטני, מה טענה יש לו, חלילה, עליך?</span>
>
> **<span dir="rtl">אחת התופעות שהיו מקובלות בצבאות בימים עברו, ופחות
> מקובלות היום, בוודאי לא בצה"ל, היא גנרלים זקנים. לדוגמא, אינפורמציה
> שנמצאת ברשת על גנרל רוסי בשם אלכסנדר ואסילייביץ סובורוב.</span>**
>
> **<span dir="rtl">נולד ב 1730. בגיל 17 החל את שירותו הצבאי. בגיל
> שלושים היה סגן אלוף. בגיל ארבעים הועלה לדרגת גנרל. בגיל 60 השתתף
> במלחמה עם העות'מנים, בגיל 64 דיכא מרד של הפולנים, ובגיל 70 נלחם נגד
> הצרפתים....</span>**
>
> **<span dir="rtl">כנראה היה מקובל שגנרלים הם זקנים... ולכן היהודי הזקן
> מפחד.</span>**
>
> <span dir="rtl">2716</span>
>
> <span dir="rtl">היה גיוס למלחמה וראו לזקן בן-שבעים, שהוא מבקש מקום
> מוצנע להיטמן.</span>
>
> <span dir="rtl">אמרו לו:</span>
>
> <span dir="rtl">זקן כמותך למה אתה מיטמן?</span>
>
> <span dir="rtl">שמועה שמעתי, שהם זקוקים גם לגנרלים...</span>
>
> **<span dir="rtl">האנטי גיבור</span>**

<img src="media/image1.jpeg"
style="width:2.29167in;height:2.59375in"
alt="https://upload.wikimedia.org/wikipedia/commons/thumb/e/e9/Quijote-1.jpg/220px-Quijote-1.jpg" />

> **<span dir="rtl">[דון
> קישוט](https://he.wikipedia.org/wiki/%D7%93%D7%95%D7%9F_%D7%A7%D7%99%D7%A9%D7%95%D7%98),
> אנטי-גיבור. ציור של [ז'אן
> גרנדוויל](https://he.wikipedia.org/wiki/%D7%96%27%D7%90%D7%9F_%D7%92%D7%A8%D7%A0%D7%93%D7%95%D7%95%D7%99%D7%9C)
> משנת 1849</span>**
>
> **<span dir="rtl">אנטי גיבור הוא מושג ב[שיח
> התרבותי](https://he.wikipedia.org/wiki/%D7%A9%D7%99%D7%97_(%D7%9E%D7%93%D7%A2%D7%99_%D7%94%D7%97%D7%91%D7%A8%D7%94))
> ה[פוסט
> מודרני](https://he.wikipedia.org/wiki/%D7%A4%D7%95%D7%A1%D7%98_%D7%9E%D7%95%D7%93%D7%A8%D7%A0%D7%99%D7%96%D7%9D)
> ב[תורת
> הספרות](https://he.wikipedia.org/wiki/%D7%AA%D7%95%D7%A8%D7%AA_%D7%94%D7%A1%D7%A4%D7%A8%D7%95%D7%AA)
> המודרנית,
> ב[קולנוע](https://he.wikipedia.org/wiki/%D7%A7%D7%95%D7%9C%D7%A0%D7%95%D7%A2),
> בפוליטיקה ובמוסר. קווי דמותו של האנטי גיבור מנוגדים לאלה
> ה[ארכיטיפים](https://he.wikipedia.org/wiki/%D7%90%D7%A8%D7%9B%D7%99%D7%98%D7%99%D7%A4)
> של
> ה[גיבור](https://he.wikipedia.org/wiki/%D7%92%D7%99%D7%91%D7%95%D7%A8_(%D7%A1%D7%A4%D7%A8%D7%95%D7%AA_%D7%95%D7%90%D7%9E%D7%A0%D7%95%D7%AA))
> הקלאסי, שהיה דמות נערצת שמייצגת את האידיאלים והערכים של התקופה.
> האנטי-גיבור הוא בעצם היפוכו המושלם של הגיבור הקלאסי, והוא לעיתים
> קרובות תוצר של החברה המודרנית; דמות ששורשיה נטועים בעולם האבסורד,
> וניתן לומר שהוא מגלם את ניפוצם של האידיאלים החברתיים בני זמננו. אמנם
> הוא מעורר לעיתים גיחוך בתחילה, אך במהלך היצירה הוא רוכש את לבו של
> הקורא, שלומד שדווקא תכונותיו הזרות, המגוחכות, או לחלופין השליליות, הן
> אלו שמעוררות בנו אמינות וחושפות, בסופו של דבר, את פגמי החברה. (מתוך
> ויקיפדיה)</span>**
>
> **<span dir="rtl">ייתכן שדון קיכוטה (דון קישוט בתרגום ביאליק) הוא
> האנטי גיבור המפורסם ביותר, אך מתחרה בו (לדעתי) החייל האמיץ שוויק.
> "החייל האמיץ שוויק" הוא ספרו של יארוסלב האשק (1883 – 1923, צ'כיה),
> שכתב אותו בסוף ימיו, ואף לא השלים אותו.</span>**
>
> **<span dir="rtl">כמו דון קישוט, גם החייל האמיץ שוויק, משמש לסאטירה על
> כל הגיבורים "האמיתיים", האבירים אצל סרוונטס, ובעלי הסמכות למיניהם אצל
> האשק.  
> שוויק, המלגלג ומסדר את העניינים בעורמה, ידוע בהכרזתו : "מודיע בהכנעה,
> אני אידיוט!".</span>**
>
> **<span dir="rtl">החייל האמיץ שוויק תורגם לעברית עוד בימי המחבר, ועובד
> למחזה על ידי מקס ברוד ותורגם על ידי אביגדור המאירי. ההצגה הועלת
> בתיאטרון "האוהל" אלף פעמים ויותר, מ 1935, בכיכובו של מאיר מרגלית.
> (ב1995 הועלתה מחדש ב"הבימה" בכיכובו של שלמה בר אבא, וב 2013 בכיכובו של
> אבי קושניר.</span>**
>
> **<span dir="rtl">למרות הבעייה בדמות האנטי גיבור, במדינה לוחמת כמו
> ישראל, אנחנו, האנשים הקטנים אוהבים אותה מאוד...</span>**
>
> **<span dir="rtl">ולגבי האנטי גיבורים היהודים אצל דרויאנוב, נתנחם בכך
> שהם משרתים בצבאות זרים...</span>**
>
> <span dir="rtl">2717</span>
>
> <span dir="rtl">טירונים עמדו בשורה. ניגש אופיצר לטירון יהודי, ראשון
> בשורה, ושאל:</span>
>
> <span dir="rtl">אברמוביץ', מה צורך יש לו לחייל ברובה?</span>
>
> <span dir="rtl">השיב הנשאל:</span>
>
> <span dir="rtl">מה צורך יש לו לחייל ברובה? כדי לירות, רחמנא
> יצילנו...</span>
>
> <span dir="rtl">2723</span>
>
> <span dir="rtl">אופיצר לימד לטירונים אמנות הרכיבה. הרכיבו טירון יהודי
> על הסוס והדהירו אותו. זיזה אחרי זיזה נשמט הטירון מאמצע גבו של הסוס
> לאחוריו, ולסוף הגיע עד לבין-הפרשות. תקפה אותו אימה גדולה וצווח:</span>
>
> <span dir="rtl">כבוד מעלתך, מהר והבא סוס אחר, הלה נסתיים...</span>
>
> <span dir="rtl">2724</span>
>
> <span dir="rtl">אופיצר נתקל בפרש יהודי בשוק. נסתכל בו וראה, שאין לו
> דרבן אלא ברגל אחת. גער בו:</span>
>
> <span dir="rtl">גולם! היכן דרבנך השני?</span>
>
> <span dir="rtl">נענה היהודי ואמר:</span>
>
> <span dir="rtl">אתכבד להודיע לכבוד מעלתך: אני די לי באחד.</span>
>
> <span dir="rtl">רגז האופיצר:</span>
>
> <span dir="rtl">מה פירוש אתה די לך באחד?</span>
>
> <span dir="rtl">החזיר היהודי:</span>
>
> <span dir="rtl">אתכבד להודיע לכבוד מעלתך, כמה פעמים בדקתי ומצאתי:
> כיוון שאני מדרבּן סוסי מימינו, מיד רץ מאליו גם שמאלו...</span>
>
> <span dir="rtl">2725</span>
>
> <span dir="rtl">ההוא שראה אופיצר נופל מסוסו ומטיח בקרקע. אמר לו
> לאופיצר:</span>
>
> <span dir="rtl">אותי לא היה קורה דבר זה.</span>
>
> <span dir="rtl">תמה הלה ואמר לו:</span>
>
> <span dir="rtl">יהודי, שמא אתה מומחה כל-כך לרכיבה?</span>
>
> <span dir="rtl">החזיר לו היהודי:</span>
>
> <span dir="rtl">חלילה, אלא שלא הייתי עולה על הסוס מלכתחילה...</span>
>
> <span dir="rtl">2726</span>
>
> <span dir="rtl">אופיצר נכנס לקסרקטין וביקש לדעת, אם הטירונים קלטו דיים
> את התורה שבעל-פה, שמלמדים אותם דבר יום ביומו. עמד וקרא:</span>
>
> <span dir="rtl">כוהן, למה חייב החייל לסכּן נפשו לשמה של המולדת?</span>
>
> <span dir="rtl">החזיר כוהן:</span>
>
> <span dir="rtl">כבוד מעלתך, גם אני שואל שאלה זו...</span>
>
> <span dir="rtl">2727</span>
>
> <span dir="rtl">האופיצר, הממונה על למוד הטירונים, היה מרוגז מאוד:
> משדה-המלחמה באו בשורות רעות; החזית מתקרבת והולכת, כי גבר אוייב.</span>
>
> <span dir="rtl">יצא לחצר הקסרקטין ונזדמן לו טירון יהודי, שחסר לו כפתור
> מחולצתו, בטש ברגלו מחמת כעס וצעק:</span>
>
> <span dir="rtl">הכפתור היכן?</span>
>
> <span dir="rtl">החזיר לו הטירון היהודי:</span>
>
> <span dir="rtl">כבוד מעלתך, דאגות אחרות אין לך?...</span>
>
> <span dir="rtl">2728</span>
>
> <span dir="rtl">נשלחה גונדה של חיילים יהודים לתור את הדרך לפני המחנה.
> לאחר שעה שבה והודיעה:</span>
>
> <span dir="rtl">ארטילריה תוכל לעבור, פרשים יוכלו אף הם לעבור,
> חיל-רגלים לא יוכל לעבור. תמה המפקד:</span>
>
> <span dir="rtl">מאי-שנא אלו ומאי-שנא אלו?</span>
>
> <span dir="rtl">החזיר ראש הגונדה:</span>
>
> <span dir="rtl">כלב שחור מתהלך שם...גדול כעגל...</span>
>
> <span dir="rtl">2729</span>
>
> <span dir="rtl">נשלחה גונדה של חיילים יהודים לכבוש כפר. לאחר שעה מועטת
> שבו כולם. יצא אליהם המפקד ושאל:</span>
>
> <span dir="rtl">למה שבתם?</span>
>
> <span dir="rtl">החזיר ראש הגונדה:</span>
>
> <span dir="rtl">אדוני המפקד, שם יער עבות, וממנו סכנה צפויה. ילכו נא
> שני ג'נדרמים עמנו; אין אנו אלא בשר ודם...</span>
>
> <span dir="rtl">2730</span>
>
> <span dir="rtl">אופיצר הכין את חייליו לקראת הקרב של מחר:</span>
>
> <span dir="rtl">חזקו ידיכם ואמצו לבבכם! הרגע הגדול בא. מחר ייראה
> איש-איש מכם את פני אויבו, הבא עליו להורגו...</span>
>
> <span dir="rtl">נענה חייל יהודי מתוך השורה ואמר:</span>
>
> <span dir="rtl">יגדל נא חסדך, כבוד מעלתך, ותאמר לי, מי האיש, שיבוא עלי
> להורגני. שמא אשלים עמו בּן לילה...</span>
>
> <span dir="rtl">2735</span>
>
> <span dir="rtl">שני חברים חיילים ישבו בחפירה אחת ודנו:</span>
>
> <span dir="rtl">כיצד להיפטר ממקום-סכנה זה?</span>
>
> <span dir="rtl">אחד אמר:</span>
>
> <span dir="rtl">בוא ונלך אל הרופא ונתחלה, שמא ישלחנו
> לבית-החולים?</span>
>
> <span dir="rtl">השני היסס:</span>
>
> <span dir="rtl">לא יאמין לנו, ויטיל עלינו עונש.</span>
>
> <span dir="rtl">קם הראשון והלך יחידי לרופא, והלה שלח אותו לבית-החולים.
> למחר בא מי-שהוא לבקר את "החולה" ושאל לו על חברו. החזיר "החולה":</span>
>
> <span dir="rtl">אין כמותו פחדן. אפילו פחד הרופא עליו – והרי הוא יושב
> בחפירה...</span>
>
> <span dir="rtl">2738</span>
>
> <span dir="rtl">היה קרב קשה. הרגיש חייל יהודי, שהסכנה הולכת וגדולה,
> נשא רגליו וברח. ראתה הגונדה אחד בורח, נשאה רגליה וברחה כולה.</span>
>
> <span dir="rtl">למחר בא הבורח היהודי אל השטאבּ **\[אידיש – מפקדה\]**
> ודרש פּרס. אמרו לו:</span>
>
> <span dir="rtl">פּרס על שום מה?</span>
>
> <span dir="rtl">החזיר היהודי:</span>
>
> <span dir="rtl">אני הוא שהיצלתי גונדה שלמה מן הסכנה...</span>
>
> <span dir="rtl">2739</span>
>
> <span dir="rtl">חייל יהודי לא עמד בניסיון, נשא רגליו וברח משדה-הקרב.
> תפסו אותו והביאוהו לראש-הגדוד. סנט בו ראש הגדוד ואמר לו:</span>
>
> <span dir="rtl">הלא תיבוש ותיכּלם. מחר יידעו הכל חרפת מנוסתך ולמשל
> ולשנינה תהיה בפי כל חבריך.</span>
>
> <span dir="rtl">החזיר לו הבורח היהודי:</span>
>
> <span dir="rtl">מודה אני לפני כבוד מעלתך: נוח לי יותר, שאהיה למשל
> ולשנינה יום אחד משאהיה בר-מינן כל ימי...</span>
>
> <span dir="rtl">2740</span>
>
> <span dir="rtl">חייל יהודי חזר מן המלחמה ושאלו לו:</span>
>
> <span dir="rtl">באיזו חזית נלחמת?</span>
>
> <span dir="rtl">השיב הוא:</span>
>
> <span dir="rtl">בחזית הגרמנית נלחמתי.</span>
>
> <span dir="rtl">אמרו לו:</span>
>
> <span dir="rtl">מה דמות יש להם לגרמנים?</span>
>
> <span dir="rtl">החזיר הוא:</span>
>
> <span dir="rtl">השד יודע אותם. לא היתה לי שעת-כושר להפוך פני
> אליהם...</span>
>
> <span dir="rtl">2741</span>
>
> <span dir="rtl">חייל יהודי עשה גבורות בחזית ושאל לו המפקד:</span>
>
> <span dir="rtl">במה נפשך, בצלב גיאורגי או במאה רובל?</span>
>
> <span dir="rtl">החזיר לו היהודי שאלה במקום תשובה:</span>
>
> <span dir="rtl">בכמה עולה למלכות צלב גיאורגי?</span>
>
> <span dir="rtl">השיב המפקד:</span>
>
> <span dir="rtl">ברובל אחד.</span>
>
> <span dir="rtl">נענה היהודי ואמר:</span>
>
> <span dir="rtl">אם כן, יצווה נא כבוד מעלתו ליתן לי – תשעים ותשעה
> רובלים וצלב אחד...</span>
>
> <span dir="rtl">2742</span>
>
> <span dir="rtl">בראשית מלחמת-העולם, כשהרוסים כבשו את גליציה, הכריזו על
> מתן פרסים לחיילים, שיצליחו לקחת דגלים מידי האוסטרים. למחר הביא חייל
> יהודי דגל אוסטרי. שיבּחו המפקד בפני כל הגדוד ונתן לו פרס. עבר שבוע
> ואותו חייל הביא שנית דגל אוסטרי ושוב נטל פרס. עוד שבוע והביא דגל
> שלישי. תמהו חבריו ואמרו לו:</span>
>
> <span dir="rtl">במה כוחך גדול?</span>
>
> <span dir="rtl">הסביר להם היהודי:</span>
>
> <span dir="rtl">אף במחנה האוסטרים הכריזו על מתן פרסים... ביקשתי ומצאתי
> שם חייל יהודי, ואחת בשבוע אני והוא מחליפים דגל בדגל...</span>
>
> **<span dir="rtl">הדגל הוא נושא מעניין כשלעצמו.</span>**
>
> **<span dir="rtl">למעשה, היחס של כולנו לדגל אינו רחוק מהיחס הקדום
> לאליל (המסומל בפסל, מסכה, וכד'). יחס של כבוד, שאינו נובע ממהותו אלא
> ממה שהוא מסמל.</span>**
>
> **<span dir="rtl">במלחמות, מימי קדם ועד לפחות מלחמת האזרחים האמריקאית
> (1860 בערך), ולפי הקטע כאן, כנראה אפילו עד מלחמת העולם הראשונה, הייתה
> לדגל חשיבות מעשית וחשיבות סמלית.</span>**
>
> **<span dir="rtl">החשיבות המעשית נבעה מהיעדר אמצעי קשר אלחוטיים, והדגל
> שימש נקודת ריכוז ליחידה הצבאית, למניעת התפזרותה, ולהוראה על כיוון
> הקרב. החשיבות הסמלית היא, כמובן, גאוות היחידה, וגאוות האומה
> בכלל.</span>**
>
> **<span dir="rtl">במלחמת האזרחים האמריקאית היה תפקיד מיוחד של "נושא
> הדגל", תפקיד שהיה מסוכן, מפני שהאויב ניסה תמיד לפגוע דווקא בו כדי
> לפגוע בגאוות היחידה, ובעיקר כדי לגרום לפיזורה.</span>**
>
> <img src="media/image2.jpeg"
> style="width:6.32986in;height:4.48365in"
> alt="Civil War flag bearer depicted on cover of Harper&#39;s Weekly" />
>
> **<span dir="rtl">ציור דרמטי של תומס נאסט, המתאר נושא דגל שנפצע באירוע
> אמיתי ב 1862</span>**
>
> **<span dir="rtl">מלחמת העולם הראשונה ידועה כמלחמת חפירות של
> שנים.</span>**
>
> **<span dir="rtl">מלחמת החפירות נוצרה כתוצאה מפיתוח נשק קל שמונע
> הסתערות בשדה פתוח, יחד עם פיתוח אמצעי מיגון נייחים כמו גדרות תיל.
> (כלומר, יתרון גדול להגנה על המתקפה). התוצאה הייתה שהצבאות הנלחמים
> "בילו" זה מול זה בחפירות, ומתו בעיקר מהתנאים הסניטרים שם. פיתוח הטנק
> הביא לקיצה או לפחות להפחתתה של שיטת לחימה זו על ידי מתן יתרון להתקפה,
> אבל זה התבטא ממש רק במלחמת העולם השניה.</span>**

<span dir="rtl">2734</span>

<span dir="rtl">חייל יהודי נשלח לחזית. ירד לתוך החפירות, ורימון פקע
לעיניו. לבש כעס גדול וצווח:</span>

<span dir="rtl">הפקרות! עיניים להם ולא יראו, שבני-אדם מתהלכים
כאן...</span>

> <span dir="rtl">2743</span>
>
> <span dir="rtl">חייל יהודי נתפרסם בשעת המלחמה: יום-יום היה יוצא מתוך
> החפירות ושב עם תשעה שבויים משל האויב. שיבּחו המפקד ושאל:</span>
>
> <span dir="rtl">כיצד אתה מגיע לידי כך?</span>
>
> <span dir="rtl">השיב היהודי:</span>
>
> <span dir="rtl">אין לך, כבוד מעלתך, דבר פשוט מזה. אני ניגש לחפירות
> שלהם ומכריז: חייב "יאהרצייט" אני ולמניין-עשרה אני זקוק לאמר קדיש. מיד
> מתכנסים ויוצאים אלי תשעה יהודים, ואני שובה אותם. אני נהנה, והם
> נהנים...</span>
>
> **<span dir="rtl">נראה שהיו ימים שהיה נחמד יותר ליפול בשבי מאשר לשבת
> בחפירות...</span>**
>
> <span dir="rtl">2732</span>
>
> <span dir="rtl">שלחו חייל יהודי לחזית. ירד לחפירה ושאל ליושבים בה:
> חברים, היכן כאן השבי?...</span>
