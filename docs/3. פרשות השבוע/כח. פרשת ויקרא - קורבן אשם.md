**<span dir="rtl"><u>פרשת ויקרא – קורבן אשם.</u></span>**

<span dir="rtl">(יז) וְאִם נֶפֶשׁ כִּי תֶחֱטָא וְעָשְׂתָה אַחַת מִכָּל מִצְוֹת יהוה אֲשֶׁר לֹא
תֵעָשֶׂינָה וְלֹא יָדַע וְאָשֵׁם וְנָשָׂא עֲוֹנוֹ:</span>

<span dir="rtl">(יח) וְהֵבִיא אַיִל תָּמִים מִן הַצֹּאן בְּעֶרְכְּךָ לְאָשָׁם אֶל הַכֹּהֵן וְכִפֶּר עָלָיו
הַכֹּהֵן עַל שִׁגְגָתוֹ אֲשֶׁר שָׁגָג וְהוּא לֹא יָדַע וְנִסְלַח לוֹ:</span>

<span dir="rtl">(יט) אָשָׁם הוּא אָשֹׁם אָשַׁם לַיהוה:</span>

**<span dir="rtl">יש סוגי קורבנות רבים, בהם עוסק ספר ויקרא.</span>**

**<span dir="rtl">כנראה, שרק חז"ל הצליחו להתמצא בסוגיהם...</span>**

**<span dir="rtl">מיון על פי סיבת הקורבן, וצורת ההקרבה:</span>**

**<span dir="rtl">עולה, חטאת, אשם, שלמים, מעשר, בכור, פסח,
מנחה.</span>**

**<span dir="rtl">מיון חי – צומח: זבח, מנחה.</span>**

**<span dir="rtl">מיון על פי המקריב: קורבן יחיד, קורבן ציבור.</span>**

**<span dir="rtl">מיון על פי המניע: חובה, נדבה.</span>**

**<span dir="rtl">בחלק מהקורבנות הנהנים הם הכוהנים, בחלקם גם המקריבים
וגם הכוהנים, וחלקם עולים בעשן ואיש לא נהנה. מי שסובל תמיד זה בעל
החיים.</span>**

**<span dir="rtl">על נושא הקורבנות יש סדר שלם במשנה (סדר קודשים), עם 11
מסכתות וכן בתלמוד בבלי. כלומר, מאות שנים לאחר שנחרב בית המקדש עדיין דנו
בנושאים אלה, לפרטי פרטיהם (איך להזות את הדם...).</span>**

**<span dir="rtl">כל זה מסובך מדי, ונעסוק רק בקורבנות חטאת ואשם, ורק
בעיקרון המנחה אותם.</span>**

**<span dir="rtl">מהו קורבן חטאת?</span>**

**<span dir="rtl">במושגים מודרניים קורבן חטאת הוא קנס על חטא, שאדם משלם
לאלוהים (שריפה מוחלטת של הקורבן) או לכוהנים. הקנס בא מהבקר, מהצאן, או
מהעופות.</span>**

**<span dir="rtl">מהו קורבן אשם?</span>**

**<span dir="rtl">מבלי להיכנס לפרטים, האשם דומה לחטאת, ומוגדר על ארבעה
חטאים מסוימים, ובנוסף, אדם מביא קורבן אשם אם הוא <u>ספק חטא</u> בחטא
שראוי להביא עליו קורבן חטאת.</span>**

**<span dir="rtl">למשל, אם חיללת שבת בשוגג, תביא קורבן חטאת, אבל אם,
בנוסף, השעה הייתה שעת השקיעה, ולא ברור אם השבת נכנסה כבר, ולכן קיימת רק
אפשרות שחטאת בשוגג (!) תביא קורבן אשם. אם חיללת שבת במזיד לא יעזור לך
קורבן, ואין על כך כפרה.</span>**

**<span dir="rtl">חטאים לדוגמה מספר ויקרא:</span>**

**<span dir="rtl">פרק ד'</span>**

<span dir="rtl">(יג) וְאִם כָּל עֲדַת יִשְׂרָאֵל יִשְׁגּוּ וְנֶעְלַם דָּבָר מֵעֵינֵי הַקָּהָל וְעָשׂוּ
<u>אַחַת מִכָּל מִצְוֹת יהוה אֲשֶׁר לֹא תֵעָשֶׂינָה</u> וְאָשֵׁמוּ:</span>

<span dir="rtl">(יד) וְנוֹדְעָה הַחַטָּאת אֲשֶׁר חָטְאוּ עָלֶיהָ וְהִקְרִיבוּ הַקָּהָל פַּר בֶּן בָּקָר
לְחַטָּאת וְהֵבִיאוּ אֹתוֹ לִפְנֵי אֹהֶל מוֹעֵד:</span>

<span dir="rtl">(כב) אֲשֶׁר נָשִׂיא יֶחֱטָא וְעָשָׂה אַחַת מִכָּל מִצְוֹת יהוה אֱלֹהָיו אֲשֶׁר לֹא
תֵעָשֶׂינָה בִּשְׁגָגָה וְאָשֵׁם:</span>

<span dir="rtl">(כז) וְאִם נֶפֶשׁ אַחַת תֶּחֱטָא בִשְׁגָגָה מֵעַם הָאָרֶץ בַּעֲשׂתָהּ אַחַת מִמִּצְוֹת
יהוה אֲשֶׁר לֹא תֵעָשֶׂינָה וְאָשֵׁם:</span>

**<span dir="rtl">פרק ה'</span>**

<span dir="rtl">(ב) אוֹ נֶפֶשׁ אֲשֶׁר תִּגַּע בְּכָל דָּבָר טָמֵא אוֹ בְנִבְלַת חַיָּה טְמֵאָה אוֹ
בְּנִבְלַת בְּהֵמָה טְמֵאָה אוֹ בְּנִבְלַת שֶׁרֶץ טָמֵא וְנֶעְלַם מִמֶּנּוּ וְהוּא טָמֵא וְאָשֵׁם:</span>

**<span dir="rtl">וגם מצוות שבין אדם לחברו כלולות, ובתנאי שהאדם חוזר בו
מהעבירה.</span>**

<span dir="rtl">(כא) נֶפֶשׁ כִּי תֶחֱטָא וּמָעֲלָה מַעַל בַּיהוה <u>וְכִחֵשׁ בַּעֲמִיתוֹ בְּפִקָּדוֹן
אוֹ בִתְשׂוּמֶת יָד אוֹ בְגָזֵל אוֹ עָשַׁק אֶת עֲמִיתוֹ:</u></span>

<span dir="rtl">(כב) אוֹ <u>מָצָא אֲבֵדָה וְכִחֶשׁ בָּהּ</u> וְנִשְׁבַּע עַל שָׁקֶר עַל אַחַת מִכֹּל
אֲשֶׁר יַעֲשֶׂה הָאָדָם לַחֲטֹא בָהֵנָּה:</span>

<span dir="rtl">(כג) וְהָיָה כִּי יֶחֱטָא וְאָשֵׁם וְהֵשִׁיב אֶת הַגְּזֵלָה אֲשֶׁר גָּזָל אוֹ אֶת הָעשֶׁק
אֲשֶׁר עָשָׁק אוֹ אֶת הַפִּקָּדוֹן אֲשֶׁר הָפְקַד אִתּוֹ אוֹ אֶת הָאֲבֵדָה אֲשֶׁר מָצָא: ........</span>

**<span dir="rtl">ובנוסף הוא מביא קורבן אשם.</span>**

**<span dir="rtl">ויש גם כמה "עבירות קלות" שאינן בשגגה וכלולות במערכת
הזאת.</span>**

**<span dir="rtl">די ברור, שהחוקים המקיפים האלה מעולם לא קוימו. וכי יעלה
אדם לירושלים להקריב כבשה או תרנגול, מפני שנגע בטעות בחיה מתה (שלא נשחטה
כדין...)?</span>**

**<span dir="rtl">אבל, זה פחות מעניין כרגע, ונתרכז ברעיון עצמו.</span>**

**<span dir="rtl">רגשות אשמה, על מה שאדם חושב לעבירה, הם תופעה כלל
אנושית. יותר מזה, הם כל כך יסודיים, שניתן למצוא אותם כבר בעולם החי.
למעשה, כל בעל חיים שניתן לאילוף (לא רחוק מחינוך... ) הוא בעל רגשות אשמה,
שהרי הוא <u>מצפה</u> לגמול או לעונש בהתאם להתנהגות עתידית. כל מי שגידל
כלב יכול להעיד שניכרים על כלב רגשות אשמה...</span>**

**<span dir="rtl">השאלה היא אם קורבן חטאת-אשם הוא הגיוני?</span>**

**<span dir="rtl">אפשר להסתכל על הנושא משתי נקודות ראות: הפוליטית
והפסיכולוגית.</span>**

**<span dir="rtl">מבחינה פוליטית, ניצול רגשות אשמה הוא מכשיר להגברת
השליטה, וגם פרנסה לכוהנים.</span>**

**<span dir="rtl">מבחינה פסיכולוגית: טיפול ברגשות אשמה עוזר לשחרר את
האדם מהם ומנזקם הפסיכולוגי.</span>**

**<span dir="rtl">לשחרור מרגשות אשמה יש יתרון וסיכון:</span>**

**<span dir="rtl">היתרון: מניעת רגשות אשמה מטרידים ומזיקים לתיפקוד
תקין.</span>**

**<span dir="rtl">החיסרון: אפשרות להרגל של "אחטא ואשוב", שהרי אם אפשר
להיפטר מרגש האשמה, למה לא לחזור על החטא.</span>**

**<span dir="rtl">הרבנית פנינה נויבריט מקהילת 'אהל ארי' ברעננה (מונתה ב
2014 להיות שופטת שלום) כותבת כך:</span>**

<span dir="rtl">"לפי המשנה המפורסמת במסכת יומא (ח', ט'), לא ניתן להסתמך
על מוסד התשובה לשם הצדקת החטא: "הָאוֹמֵר, אֶחֱטָא וְאָשׁוּב, אֶחֱטָא וְאָשׁוּב, אֵין
מַסְפִּיקִין בְּיָדוֹ לַעֲשׂוֹת תְּשׁוּבָה. אֶחֱטָא וְיוֹם הַכִּפּוּרִים מְכַפֵּר, אֵין יוֹם הַכִּפּוּרִים מְכַפֵּר".
.....</span>

<span dir="rtl">משנה זו מורכבת משני חלקים. החלק הראשון: "הָאוֹמֵר, אֶחֱטָא
וְאָשׁוּב, אֶחֱטָא וְאָשׁוּב, אֵין מַסְפִּיקִין בְּיָדוֹ לַעֲשׂוֹת תְּשׁוּבָה". חלק זה של המשנה מבקר
את האדם החוזר על חטאו יותר מפעם אחת. רש"י (על הגמרא יומא פ"ז. העוסקת
במשנה זו) מסביר כי החזרה על מעשה החטא מנציחה מציאות עובדתית לפיה האדם
מתרגל לאורח החיים הפלילי, לכן אין די במעשה עבירה אחד. נדרש מעשה עברייני
חוזר ושונה, מעגל שוטה אליו נסחף החוטא, ובלשונו: " לפי שהעבירה דומה עליו
היתר". העונש על התנהגות זו הינו: "אין מספיקין בידו לעשות תשובה" – לא
יסייעו לאדם זה מן השמים בתשובתו."</span>

**<span dir="rtl">והמקורות שלה:</span>**

**<span dir="rtl">משנה יומא פרק ח'</span>**

<span dir="rtl">(ט) "האומר, אחטא ואשוב, אחטא ואשוב, אין מספיקין בידו
לעשות תשובה."</span>

**<span dir="rtl">בבלי יומא דף פ"ז</span>**

<span dir="rtl">"האומר אחטא ואשוב אחטא ואשוב: למה לי למימר אחטא ואשוב
אחטא ואשוב תרי זימני כדרב הונא אמר רב דאמר רב הונא אמר רב כיון שעבר אדם
עבירה ושנה בה הותרה לו. הותרה לו סלקא דעתך? אלא <u>נעשית לו
כהיתר</u>."</span>

**<span dir="rtl">אבל, הבעיה של החוטא החושב מראש על הכפרה, אינה נפתרת
ממש אם מוציאים את אלוהים מהתמונה, שהוא בוחן כליות ולב. לנו אין אפשרות
לדעת, אם החוטא הסדרתי הוא רק מועד סדרתי, או שבלבו הוא אומר "אחטא ואשוב",
ובעברית מודרנית "כדאי לי לשלם את הקנסות אבל להמשיך לנסוע במהירויות
אדירות ובזיגזגים".</span>**

**<span dir="rtl">המשפט המודרני מתמודד עם בעיה זו על ידי "גיליון הרשעות"
שזה פתרון טכני סביר, אם גם לא מוחלט מבחינה מוסרית (שהרי גם כאן לא ברור,
אם יש כוונת זדון, או טיפוס רשלני שאינו לומד דבר), אך בפרשתנו אין
התייחסות לבעיית החוטא הסדרתי.</span>**

**<span dir="rtl">צריך לציין שהנביאים מתייחסים יותר לחטאים <u>עם
כוונה</u>, וכאלה <u>החוזרים ונשנים</u>. נושא "השגגה" לא מעסיק אותם,
ובדרך כלל הם מתנגדים בכלל לקורבנות המצטיירים אצלם כשוחד לאל, שנעשה
כתחליף לעשיית הטוב (אולי חוץ מיחזקאל, שחי בגולה ולא "חי למעשה" את נושא
הקורבנות ושחיתותם...).</span>**

<span dir="rtl">"לָמָּה לִּי רֹב זִבְחֵיכֶם יֹאמַר יהוה שָׂבַעְתִּי עֹלוֹת אֵילִים וְחֵלֶב מְרִיאִים
וְדַם פָּרִים וּכְבָשִׂים וְעַתּוּדִים לֹא חָפָצְתִּי:**" אומר ישעיהו כבר בפרק א'**</span>

**<span dir="rtl">האם עבירה בשגגה היא עבירה בכלל? כלומר, האם יש בה סיבה
לרגש אשמה?</span>**

**<span dir="rtl">המשפט המקובל מדבר על "מתוך רשלנות", אך עבירות כאלה קשה
להגדיר אפילו משפטית, ובוודאי שמבחינת רגשות האשם הבעיה קשה עוד יותר, גם
ברשלנות יש אשמה. הייתי צריך להיזהר.</span>**

**<span dir="rtl">רגשות האשם תלויים באופיו של האדם, מפני <u>שבשום
מקרה</u> אי אפשר לומר "עשיתי הכל כדי שזה לא יקרה". תמיד אפשר למצוא
"רשלנות". והזכרנו בעבר את הנושא של "מזל במשפט". תפקיד קשה
לשופטים.</span>**

**<span dir="rtl">\[גלגלת אבן בטיול בראש ההר, והיא פגעה באדם.... היית
יכול להיזהר? היית יכול ללכת במקום בטוח יותר? להזיז את האבן מראש? שוחחת
עם חבר והסחת דעתך? או אולי כוח עליון כי כל האבנים נחו שם במצב רופף?...
ואז אולי לא צריך לטייל שם?...\].</span>**

**<span dir="rtl">פרויד מציג את רגשות האשם כמוצר של ה"אני עליון" הכופה
עלינו התנהגות...</span>**

<span dir="rtl">"דרך ההתפתחות שלנו היא מטבעה כזאת, שכפייה חיצונית מופנמת
אט אט בכך שרשות נפשית מיוחדת, האני-העליון של האדם, מאמצת אותה ומצרפת
אותה אל מצוותיה. כל ילד מציג לפנינו תהליך התפתחות כזה, שרק באמצעותו הוא
נעשה מוסרי וחברתי. התעצמות זו של האני העליון <u>היא נכס תרבותי רב
ערך</u> מבחינה פסיכולוגית. אנשים שהתרחש בהם תהליך כזה הופכים ממתנגדי
התרבות לנושאיה. ככל שיגדל מספרם בחוג תרבות כלשהו, כן תתחזק אותה תרבות,
וכן יקל עליה שלא להזדקק לאמצעי כפייה חיצוניים **(מתוך "עתידה של אשליה"
מאת פרויד)**</span>

**<span dir="rtl">אבל ראינו שאותו "אני עליון" יכול להיות שליט שרירותי
למדי... מצד אחד הוא תובע מאתנו להתנהג כשורה, מצד שני, תוצאה רעה, שנבעה
מהתנהגותנו, יוצרת בנו רגשי אשמה גם אם התנהגנו לפי הוראותיו של אותו "אני
עליון".</span>**

**<span dir="rtl">מי שמייצג את ההתגוננות כנגד הנזק או הסבל של רגשי האשמה
זה ניטשה.</span>**

**<span dir="rtl">ניטשה בסגנונו מלא הפתוס, כותב את הרעיון של פרויד ממש,
אך ביחס הפוך, בביטויים המראים את עוינותו או חששו מאותו "אני עליון"
:</span>**

<span dir="rtl">"אני תופס את המצפון הרע כעניין של <u>חולי עמוק</u> שחלה
בו אדם, שמן ההכרח היה שיחלה בו אדם בלחץ אותה תמורה יסודית ביותר מכל מה
שעבר עליו... במצאו עצמו סופית כלוא בתחום החברה והשלום...."</span>

**<span dir="rtl">ובהמשך:</span>**

<span dir="rtl">"סוללות אימה אלו, שהארגון המדינתי הקים להגנת עצמו מפני
האינסטינקטים הקדומים של החופש – ועל סוללות אלו נמנים בראש וראשונה
העונשים – גרמו לכך, שכל האינסטינקטים הישנים ההם של האדם החופשי המשוטט
לשרירות לבו, הורתעו אחור והופנו נגד האדם עצמו. האיבה, האכזריות, הששון
שברדיפה, בהתנפלות, בשינוי, בהרס... כאן שרשו של "המצפון הרע"."</span>

**<span dir="rtl">("לגניאולוגיה של המוסר" פרידריך ניטשה, תרגם ישראל
אלדד, שוקן, עמ' 288-9)</span>**

**<span dir="rtl">מוגזם או לא... בוודאי רבים מאיתנו רודפים את עצמם
ותוקפים את עצמם, לפחות לפעמים. ובעקבות כך, ניתן למצוא ברשת שורה של אתרים
של יועצים וקואצ'רים למיניהם, שישמחו לטפל ברגשות האשם שלנו, אלו שניטשה
מכנה "המצפון הרע".</span>**

**<span dir="rtl">והנה אמירה האופיינית לחסידות ומיוחסת לבעש"ט, וגם היא
קרובה להשקפות אלו, ולמרבה הפלא דווקא לניטשה המורד, ולא לפרויד חסיד
התרבות של האני העליון:</span>**

<span dir="rtl">"לפעמים מטעה היצר הרע לאדם ואומר לו שעבר עבירה גדולה
אע"פ שאינו אלא חומרא בעלמא, או שאינה עבירה כלל, <u>וכוונתו **\[של היצר
הרע\]** שיהא האדם בעצבות מכח זה, ויבוטל בעצבותו מעבודת הבורא יתברך.</u>
וצריך האדם להבין הרמאות הזה, ויאמר להיצר הרע איני משגיח על החומרא שאתה
אומר, שכוונתך לבטלני מעבודתו יתברך, ושקר אתה דובר, <u>וגם אם הוא באמת
קצת חטא</u>, יותר יהיה נחת רוח לבוראי שלא אשגיח על החומרא שאתה אומר לי
לגרום לי עצבות בעבודתו,..."</span>

**<span dir="rtl">(מתוך אתר "בית המדרש הוירטואלי ע"ש ישראל
קושיצקי")</span>**

**<span dir="rtl">מעניין שאפילו חז"ל ניסו למנוע רגשי אשמה מיותרים, בחצי
חיוך (לפחות בפרשנות שלי...).</span>**

**<span dir="rtl">בבלי ברכות דף נ"ז</span>**

<span dir="rtl">"הבא על אמו בחלום יצפה לבינה שנאמר 'כי אם לבינה
תקרא'.</span>

<span dir="rtl">הבא על נערה מאורסה יצפה לתורה שנאמר 'תורה צוה לנו משה
מורשה קהלת יעקב' אל תקרי מורשה אלא מאורשה.</span>

<span dir="rtl">הבא על אחותו בחלום יצפה לחכמה שנאמר 'אמור לחכמה אחותי
את'.</span>

<span dir="rtl">הבא על אשת איש בחלום מובטח לו שהוא בן העולם
הבא..."</span>

**<span dir="rtl">(ולא נראה לי שהם התכוונו ברצינות לפתרון חלומות כזה,
אלא למנוע רגשי אשמה מחלומות של סטיות מיניות, שהם באמת "שגגה", אם הם
עבירה בכלל...).</span>**

**<span dir="rtl">נזק נוסף של רגשות אשמה, מקובל היום במחקר הרציונליות.
רגשות אשמה, או חרטה, הם מכשול בפני החלטות רציונליות. כך טוען אייל וינטר
(ממרכז פדרמן לרציונליות באוניברסיטה העברית) במאמר במוסף הארץ
8/3/19.</span>**

**<span dir="rtl">למעשה, הוא מדבר על החשש מחרטה, כלומר, חשש מרגשות אשמה
עתידיים.</span>**

**<span dir="rtl">הוא מדגים זאת על ידי כך שרוב האנשים מעדיפים החלטה
פסיבית על החלטה אקטיבית. כלומר, בשיקול האם למכור מניות או לחכות, להתגרש
או לחכות, להחליף עבודה או לחכות, גם בניגוד לשיקול הרציונלי, הנטייה היותר
גדולה היא לחכות, מפני שמשינוי החרטה גדולה יותר מאשר מהמצב המוכר, או מפני
שויתור על המצב הקיים הוא הודאה בכישלון שמעוררת את רגשי החרטה (מסיבה זו
גם הרוב יצביע עבור ביבי....).</span>**

**<span dir="rtl">תופעה נוספת המתאימה לתיאוריה זו, היא העברת ההחלטה לאחר
(בעל מקצוע, למשל) גם כשאין לו יתרון (אחרי שהכל ברור), ובפרט הנטייה לציית
לדמות כריזמטית (דתית, פוליטית, וכד'). "הוא יהיה האשם".</span>**

**<span dir="rtl">וברור, שכרגיל, אנו נמצאים בשיווי משקל עדין שבין רגשי
האשם המזיקים לאדם, ובין רגשי האשם שמועילים לחברה.</span>**

**<span dir="rtl">הפתרון של "שלם קנס וסע לשלום", הוא פתרון סביר, בעיקר
עם מוסיפים לו חשבון מצטבר. אז כשייבנה בית המקדש, נקריב קורבנות אשם
וחטאת.</span>**

**<span dir="rtl">ומה קורה מהצד השני, מקבל הקורבן? יש "קנסות לאלוהים"
כמו קורבן עולה שנשרף כליל, או סיגוף כלשהו כמו צום (עונש המקובל בקתוליות
לאחר וידוי על חטא). אבל קורבנות אשם וחטאת, ברובם, זוכים בהם
הכוהנים.</span>**

**<span dir="rtl">וכאן אנו נכנסים לפוליטיקה של החטא ועונשו.</span>**

**<span dir="rtl">אחד הביטויים המוזרים שאנחנו משתמשים בהם היום, לגבי
עבריין, הוא "שילם חובו לחברה". כמובן, זה נכון אם נסענו במהירות מופרזת
ושילמנו 200 ₪ קנס, ואולי ישתמשו בהם לשיפור תשתיות. באמת גרמנו נזק לחברה,
יצרנו סיכון מיותר, ושילמנו את חובנו לחברה. אבל למה אדם שיושב בכלא שנה,
על פריצה או מעילה, "משלם חובו לחברה"? הרי החברה לא רק שלא מרויחה דבר
מ"התשלום" אלא עוד יש לה הוצאות נוספות...</span>**

**<span dir="rtl">על נושא זה של הקשר בין אשמה, סבל, ובין "חוב" עומד
ניטשה ב"לגניאולוגיה של המוסר":</span>**

<span dir="rtl">"...כאן גם התרחשה תחילה, ואולי ללא התרה עוד, אותה
הסתרגות רזית ומוזרה של האידיאות "אשמה וסבל". וחוזרת ונשאלת השאלה: באיזו
מידה יכול הסבל לשמש פרעון שווה ערך של "חובות"?" (עמ' 269)</span>

**<span dir="rtl">מבלי להיגרר לנושא המורכב מאוד של הענישה שדובר עליו
בפילוסופיה של המשפט (עם הניתוח הממצה של השופט חיים כהן), הרי קורבנות
החטאת והאשם, הם בגדר קנס. בחלקם קנס שאלוהים זוכה בו (כלומר הוא גרימת נזק
לאשם בלבד) ובחלקם הגדול קנס שהכוהנים זוכים בו.</span>**

**<span dir="rtl">כחלק מהמימסד השליט, הכוהנים נהנים גם מרגשות האשם של
עמך ישראל (שעל ידי כך הם מצייתים לחוקים), וגם מקורבנות האשם.</span>**

**<span dir="rtl">המימסד נהנה מרגשות אשם.</span>**

**<span dir="rtl">רגשות האשם הם אמצעי שליטה מפני שהחוטא המכיר בכך, מרגיש
עצמו נחות, בוודאי כלפי מי שיודע "מה הטוב והנכון". (וכאמור, הפחד מרגשות
אשם מחזק נאמנות לכריזמה).</span>**

**<span dir="rtl">ומלבד זה, אם נחזור לספר ויקרא, קורבנות האשם הם
פרנסה.</span>**

**<span dir="rtl">כדי לאחוז במקל בשתי קצותיו, יש לדאוג לפוטנציאל עבירות
גדול, להגדרות מעומעמות של אסור ומותר (להרבות "שגגה"...), ולאכיפה
חיצונית, ומוטב פנימית (אמונה תמימה).</span>**

**<span dir="rtl">הדרך לשחיתות אינה ארוכה.</span>**

**<span dir="rtl">לשיא מבחינה זו הגיעה הנצרות הקתולית בתקופת השחיתות
הגדולה שלה.</span>**

<img src="../../img/images-70/media/image1.jpeg"
style="width:6.39792in;height:4.82843in"
alt="https://eurekacdn-stips.netdna-ssl.com/images/z/10154435823.jpg" />

**<span dir="rtl">אינדולגנציה.</span>**

**<span dir="rtl">בתחילה, התייחסה הנצרות למחילה על חטא, דרך מוסד
הווידוי, בצורה הגיונית ומוסרית: חרטה, הודאה, מעשים טובים (למשל צדקה,
עלייה לרגל, תפילה).</span>**

**<span dir="rtl">אך החל מהמאה ה-11, יסדה הכנסיה הקתולית את מוסד
האינדולגנציה, שלפיו האפיפיור המייצג את ישו והקדושים, יכול לתת מחילה
<u>מראש</u> לחוטאים.</span>**

**<span dir="rtl">האינדולגנציה נוצרה מתוך צורך. בשביל חיילי מסעות הצלב,
שהיו עלולים למות בטרם יזכו לווידוי ומחילה. הווידוי והמחילה חיוניים
לנוצרי, לפחות לפני מותו, מפני שלמימסד הכנסייתי יש סמכויות המגיעות עד
שערי גן עדן והגיהנום.</span>**

**<span dir="rtl">במשך הזמן, התחילו האפיפיורים להשתמש באינדולגנציות כעסק
כלכלי, ולמכור אותם במחיר יפה לכל דורש.</span>**

**<span dir="rtl">האפיפיור ליאו העשירי (1475-1521), פעל כמו קודמיו בנושא
זה, אך הגדיל לעשות, כי הכנסיה נכנסה לבעיות כלכליות עקב מלחמות, ובנייה
מחדש של הבסיליקה של פטר הקדוש בוותיקן. מבחינתו, התשלום שמשלם הנוצרי על
האינדולגנציה הוא צדקה. צדקה היא אחת הדרכים המסורתיות לכפרה.</span>**

**<span dir="rtl">והרי גם אצלנו "צדקה תציל ממוות".</span>**

**<span dir="rtl">מכירת האינדולגנציות נעשתה על ידי מטיפים, שהיו מתארים
את זוועות הגיהנום הצפוי לחוטא (אם לא יקנה את האינדולגנציה...).  
(אצלנו מוכרי הביטוחים מתארים לקונה הפוטנציאלי כמה נורא יהיה מצבו כאשר
תישבר לו רגל ולא יהיה לו ביטוח. על אחת כמה וכמה שכדאי לקנות אינדולגנציה
המבטחת אותך כנגד הגיהנום אחרי מותך).</span>**

**<span dir="rtl">ב 1517 פרסם מרטין לותר (1483-1546) את "95 התזות" שלו
(בעיר ויטנברג), אירוע שנחשב כמתחיל את תנועת הרפורמציה (ייסוד הכתות
הפרוטסטנטיות).</span>**

**<span dir="rtl">בהמשך, הפילוג בנצרות גרם גם לראורגניזציה בכנסיה
הקתולית, ובכלל זה הפסקת מכירת האינדולגנציות.</span>**

**<span dir="rtl">חלק גדול מהתזות של לותר עוסק בנושא
האינדולגנציות.</span>**

**<span dir="rtl">לדוגמא, תרגום של חלק מתזה 82:</span>**

<span dir="rtl">"למה האפיפיור לא מרוקן את הגיהנום, בזכות האהבה הקדושה
והצורך הנורא של הנשמות הנמצאות בו, אם הוא משחרר מספר אינסופי של נשמות
בזכות כסף עלוב שאיתו הוא בונה כנסיה?"</span>

**<span dir="rtl">"האהבה הקדושה" היא מושג נוצרי ידוע, והטענה של לותר
ברורה. נראית לנו היום כסרקזם אבל הייתה רצינית.</span>**

**<span dir="rtl">התפיסה הפרוטסטנטית לגבי המחילה היא אכזרית הרבה
יותר.</span>**

**<span dir="rtl">אין מחילה, אין תשובה, אין כפרה. ממילא האדם טובע בחטאים
כה רבים שאין לו סיכוי להיטהר מהם בעצמו. הדרך היחידה היא "האמונה לבדה" או
"חסד האל לבדו".</span>**

**<span dir="rtl">אז, אולי בכל זאת, כדאי להקריב איזה כבשה בתור קורבן
אשם, וללכת הלאה...</span>**

**<span dir="rtl">או כמו יהודים טובים, נעבור להפטרה, שהקטע הנוכחי בה
נראה כמעט פרוטסטנטי, ואולי הפוך מכוונות הפרשה (ישעיהו מ"ג):</span>**

<span dir="rtl">(כג) לֹא הֵבֵיאתָ לִּי שֵׂה עֹלֹתֶיךָ וּזְבָחֶיךָ לֹא כִבַּדְתָּנִי <u>לֹא הֶעֱבַדְתִּיךָ
בְּמִנְחָה</u> וְלֹא הוֹגַעְתִּיךָ בִּלְבוֹנָה:</span>

<span dir="rtl">(כד) לֹא קָנִיתָ לִּי בַכֶּסֶף קָנֶה וְחֵלֶב זְבָחֶיךָ לֹא הִרְוִיתָנִי אַךְ
הֶעֱבַדְתַּנִי בְּחַטֹּאותֶיךָ הוֹגַעְתַּנִי בַּעֲוֹנֹתֶיךָ:</span>

<span dir="rtl">(כה) אָנֹכִי אָנֹכִי הוּא מֹחֶה פְשָׁעֶיךָ **לְמַעֲנִי** וְחַטֹּאתֶיךָ לֹא
אֶזְכֹּר:</span>

**<span dir="rtl">ובעברית עכשוית של הרחוב:</span>**

**<span dir="rtl">אל תבלבל לי את המוח עם הקורבנות שלך, אני סולח לך על
הפשלות שלך, כי זה הכיף שלי לסלוח....</span>**
