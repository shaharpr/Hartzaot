<span dir="rtl"><u>פרשת אחרי מות – קדושים – ההולך לעזאזל</u></span>

<u><span dir="rtl">ספר ויקרא פרק טז</span></u>

<span dir="rtl">(ג) בְּזֹאת יָבֹא אַהֲרֹן אֶל הַקֹּדֶשׁ בְּפַר בֶּן בָּקָר לְחַטָּאת וְאַיִל
לְעֹלָה:</span>

<span dir="rtl">........</span>

<span dir="rtl">(ה) וּמֵאֵת עֲדַת בְּנֵי יִשְׂרָאֵל יִקַּח שְׁנֵי שְׂעִירֵי עִזִּים לְחַטָּאת וְאַיִל אֶחָד
לְעֹלָה</span>:

<span dir="rtl">(ו) וְהִקְרִיב אַהֲרֹן אֶת פַּר הַחַטָּאת אֲשֶׁר לוֹ וְכִפֶּר בַּעֲדוֹ וּבְעַד
בֵּיתוֹ</span>:

<span dir="rtl">(ז) וְלָקַח אֶת שְׁנֵי הַשְּׂעִירִם וְהֶעֱמִיד אֹתָם לִפְנֵי יְהֹוָה פֶּתַח אֹהֶל
מוֹעֵד</span>:

<span dir="rtl">(ח) וְנָתַן אַהֲרֹן עַל שְׁנֵי הַשְּׂעִירִם גֹּרָלוֹת גּוֹרָל אֶחָד לַיהֹוָה וְגוֹרָל
אֶחָד לַעֲזָאזֵל</span>:

<span dir="rtl">(ט) וְהִקְרִיב אַהֲרֹן אֶת הַשָּׂעִיר אֲשֶׁר עָלָה עָלָיו הַגּוֹרָל לַיהֹוָה וְעָשָׂהוּ
חַטָּאת</span>:

<span dir="rtl">(י) וְהַשָּׂעִיר אֲשֶׁר עָלָה עָלָיו הַגּוֹרָל לַעֲזָאזֵל יָעֳמַד חַי לִפְנֵי יְהֹוָה
לְכַפֵּר עָלָיו לְשַׁלַּח אֹתוֹ לַעֲזָאזֵל הַמִּדְבָּרָה</span>:

<span dir="rtl">.......</span>

<span dir="rtl">.......</span>

<span dir="rtl">(כ) וְכִלָּה מִכַּפֵּר אֶת הַקֹּדֶשׁ וְאֶת אֹהֶל מוֹעֵד וְאֶת הַמִּזְבֵּחַ וְהִקְרִיב אֶת
הַשָּׂעִיר הֶחָי</span>:

<span dir="rtl">(כא) וְסָמַךְ אַהֲרֹן אֶת שְׁתֵּי יָדָו עַל רֹאשׁ הַשָּׂעִיר הַחַי וְהִתְוַדָּה עָלָיו
אֶת כָּל עֲוֹנֹת בְּנֵי יִשְׂרָאֵל וְאֶת כָּל פִּשְׁעֵיהֶם לְכָל חַטֹּאתָם וְנָתַן אֹתָם עַל רֹאשׁ הַשָּׂעִיר וְשִׁלַּח
בְּיַד אִישׁ עִתִּי הַמִּדְבָּרָה</span>:

<span dir="rtl">(כב) וְנָשָׂא הַשָּׂעִיר עָלָיו אֶת כָּל עֲוֹנֹתָם אֶל אֶרֶץ גְּזֵרָה וְשִׁלַּח אֶת
הַשָּׂעִיר בַּמִּדְבָּר</span>:

<span dir="rtl">ספר ויקרא, עוסק, כמעט כולו, בעבודת המקדש, ועיקרה
הקורבנות למיניהם. במרכז הפעילות עומדים הכוהנים כמתווכים בין עמך ישראל
ובין יהוה, האל האחד והיחיד.</span>

<span dir="rtl">והנה כמה פסוקים החורגים לחלוטין מרוח הספר.</span>

<span dir="rtl">קורבן, שהוקרב מבלי להישחט...לא בבית המקדש.... ולא ברור
למי... ואלוהים כבר לא היחיד...</span>

<span dir="rtl">והמילה "עזאזל" אינה נזכרת בכל התנ"ך, אלא רך ורק בפרק
זה.</span>

<span dir="rtl">גם ה"איש עתי" שמשלח את התיש למדבר, אינו נזכר עוד, ואין
יודע את פירושו.</span>

<span dir="rtl">במשנה מתארים את הטקס כולו, וכאן, מן הסתם, הטקס שהתקיים
באמת בימי הבית השני:</span>

<u><span dir="rtl">משנה מסכת יומא פרק ד</span></u>

<span dir="rtl">(א) טָרַף בַּקַּלְפִּי וְהֶעֱלָה שְׁנֵי גוֹרָלוֹת. אֶחָד כָּתוּב עָלָיו לַשֵּׁם וְאֶחָד
כָּתוּב עָלָיו לַעֲזָאזֵל. הַסְּגָן מִימִינוֹ וְרֹאשׁ בֵּית אָב מִשְּׂמֹאלוֹ. אִם שֶׁל שֵׁם עָלָה בִימִינוֹ,
הַסְּגָן אוֹמֵר לוֹ, אִישִׁי כֹהֵן גָּדוֹל, הַגְבֵּהַּ יְמִינְךָ. וְאִם שֶׁל שֵׁם עָלָה בִשְׂמֹאלוֹ, רֹאשׁ בֵּית
אָב אוֹמֵר לוֹ, אִישִׁי כֹהֵן גָּדוֹל, הַגְּבֵּהַּ שְׂמֹאלְךָ. נְתָנוֹ עַל שְׁנֵי הַשְּׂעִירִים וְאוֹמֵר, לַה'
חַטָּאת. רַבִּי יִשְׁמָעֵאל אוֹמֵר, לֹא הָיָה צָרִיךְ לוֹמַר חַטָּאת, אֶלָּא לַה'. וְהֵן עוֹנִין אַחֲרָיו,
בָּרוּךְ שֵׁם כְּבוֹד מַלְכוּתוֹ לְעוֹלָם וָעֶד</span>:

<span dir="rtl">(ב) קָשַׁר לָשׁוֹן שֶׁל זְהוֹרִית בְּרֹאשׁ שָׂעִיר וְהֶעֱמִידוֹ כְּנֶגֶד בֵּית שִׁלוּחוֹ,
וְלַנִשְׁחָט הַמִּשְׁתַּלֵּחַ כְּנֶגֶד בֵּית שְׁחִיטָתוֹ.</span>

<u><span dir="rtl">משנה מסכת יומא פרק ו</span></u>

<span dir="rtl">(ב) בָּא לוֹ אֵצֶל שָׂעִיר הַמִּשְׁתַּלֵּחַ וְסוֹמֵךְ שְׁתֵּי יָדָיו עָלָיו וּמִתְוַדֶּה.
וְכָךְ הָיָה אוֹמֵר, אָנָּא הַשֵּׁם, עָווּ פָּשְׁעוּ חָטְאוּ לְפָנֶיךָ עַמְּךָ בֵּית יִשְׂרָאֵל. אָנָּא בַשֵּׁם, כַּפֶּר
נָא לָעֲוֹנוֹת וְלַפְּשָׁעִים וְלַחֲטָאִים, שֶׁעָווּ וְשֶׁפָּשְׁעוּ וְשֶׁחָטְאוּ לְפָנֶיךָ עַמְּךָ בֵּית יִשְׂרָאֵל, כַּכָּתוּב
בְּתוֹרַת משֶׁה עַבְדֶּךָ לֵאמֹר, (ויקרא טז) כִּי בַיּוֹם הַזֶּה יְכַפֵּר עֲלֵיכֶם לְטַהֵר אֶתְכֶם מִכֹּל
חַטֹּאתֵיכֶם לִפְנֵי יְיָ תִּטְהָרוּ. וְהַכֹּהֲנִים וְהָעָם הָעוֹמְדִים בָּעֲזָרָה, כְּשֶׁהָיוּ שׁוֹמְעִים שֵׁם הַמְפֹרָשׁ
שֶׁהוּא יוֹצֵא מִפִּי כֹהֵן גָּדוֹל, הָיוּ כּוֹרְעִים וּמִשְׁתַּחֲוִים וְנוֹפְלִים עַל פְּנֵיהֶם, וְאוֹמְרִים,
בָּרוּךְ שֵׁם כְּבוֹד מַלְכוּתוֹ לְעוֹלָם וָעֶד</span>:

<span dir="rtl">(ג) מְסָרוֹ לְמִי שֶׁהָיָה מוֹלִיכוֹ. <u>הַכֹּל כְּשֵׁרִין לְהוֹלִיכוֹ</u>, אֶלָּא
שֶׁעָשׂוּ הַכֹּהֲנִים (גְּדוֹלִים) קֶבַע וְלֹא הָיוּ מַנִּיחִין אֶת יִשְׂרָאֵל לְהוֹלִיכוֹ. אָמַר רַבִּי יוֹסֵי,
מַעֲשֶׂה וְהוֹלִכוֹ עַרְסְלָא, וְיִשְׂרָאֵל הָיָה</span>:

<span dir="rtl">(ד) וְכֶבֶשׁ עָשׂוּ לוֹ מִפְּנֵי הַבַּבְלִיִּים שֶׁהָיוּ מְתַלְּשִׁים בִּשְׂעָרוֹ, וְאוֹמְרִים
לוֹ, טֹל וָצֵא, טֹל וָצֵא. מִיַּקִּירֵי יְרוּשָׁלַיִם הָיוּ מְלַוִּין אוֹתוֹ עַד סֻכָּה הָרִאשׁוֹנָה. עֶשֶׂר
סֻכּוֹת מִירוּשָׁלַיִם וְעַד צוּק, תִּשְׁעִים רִיס, שִׁבְעָה וּמֶחֱצָה לְכָל מִיל</span>:

<span dir="rtl">(ה) עַל כָּל סֻכָּה וְסֻכָּה אוֹמְרִים לוֹ, הֲרֵי מָזוֹן וַהֲרֵי מַיִם, וּמְלַוִּין
אוֹתוֹ מִסֻּכָּה לְסֻכָּה, חוּץ מֵאַחֲרוֹנָה שֶׁבָּהֶן שֶׁאֵינוֹ מַגִּיעַ עִמּוֹ לַצּוּק, אֶלָּא עוֹמֵד מֵרָחוֹק
וְרוֹאֶה אֶת מַעֲשָׂיו</span>:

<span dir="rtl">(ו) מֶה הָיָה עוֹשֶׂה., חוֹלֵק לָשׁוֹן שֶׁל זְהוֹרִית, חֶצְיוֹ קָשַׁר בַּסֶּלַע
וְחֶצְיוֹ קָשַׁר בֵּין שְׁתֵּי קַרְנָיו, וּדְחָפוֹ לַאֲחוֹרָיו, וְהוּא מִתְגַּלְגֵּל וְיוֹרֵד, וְלֹא הָיָה מַגִּיעַ
לַחֲצִי הָהָר, עַד שֶׁנַּעֲשָׂה אֵבָרִים אֵבָרִים. בָּא וְיָשַׁב לוֹ תַּחַת סֻכָּה אַחֲרוֹנָה עַד שֶׁתֶּחְשַׁךְ.
וּמֵאֵימָתַי מְטַמֵּא בְגָדִים, מִשֶּׁיֵּצֵא חוּץ לְחוֹמַת יְרוּשָׁלַיִם. רַבִּי שִׁמְעוֹן אוֹמֵר, מִשְּׁעַת דְּחִיָּתוֹ
לַצּוּק:</span>

<span dir="rtl">ועדיין המילה "עזאזל" אינה מפורשת.</span>

<span dir="rtl">בתלמוד ובמדרשים מנסים לפרש את המילה. מנסים ואינם
מסכימים.</span>

<u><span dir="rtl">תלמוד בבלי מסכת יומא דף סז/ב</span></u>

<span dir="rtl">תנו רבנן עזאזל שיהא עז וקשה. יכול בישוב? תלמוד לומר
במדבר. ומנין שבצוק? תלמוד לומר גזירה. תניא אידך <u>עזאזל קשה
שבהרים</u>.</span>

<span dir="rtl">....תנא דבי רבי ישמעאל <u>עזאזל שמכפר על מעשה עוזא
ועזאל.</u></span>

<u><span dir="rtl">ספרא פרשת אחרי מות פרק ב</span></u>

<span dir="rtl">(ח) לעזאזל למקום הקשה בהרים. יכול ביישוב? תלמוד לומר
המדברה. ומנין שיהיה בצוק? תלמוד לומר אל ארץ גזירה:</span>

<span dir="rtl">ספרא הוא מדרש ישראלי המפרש את ויקרא. מן הסתם התלמוד
הבבלי לקח את פירושו של הספרא, אבל הוא מהדהד מסורת קדומה "של בית ישמעאל"
(ישמעאל היה חבר ובר פלוגתא של רבי עקיבא, במאה השנייה לספירה).</span>

<span dir="rtl">אם נקפוץ שנים רבות מאוחר יותר, לסוף האלף הראשון, אל
סעדיה גאון, שהיה גדול גאוני בבל במאה העשירית, וגם פילוסוף:</span>

<u><span dir="rtl">ספר אמונות ודעות - מאמר שלישי - אות י</span></u>

<span dir="rtl">והתשיעי הקרבן שהיו מקריבין לעזאזל ביום הכפורים, לפי שכבר
נדמה למקצת בני אדם <u>שהוא שם שד</u>, אנו אומרים כי עזאזל שם הר. כמו
שנאמר שם ותפש את הסלע במלחמה ויקרא את שמה יקתאל וכן יבנאל וירפאל וירואל
הכל מקומות, והיה אחד משני השעירים מקריבין אותו על הכהנים במקדש לפי שרוב
חטאיהם במקדש, והשני קרב בעד כל האומה בחוץ כי רוב חטאיהם בחוץ דרך העדפה.
אבל ענין הפלת שני הגורלות שהם היו המוזר ביותר בכל הפרשה, הנני מבאר
<u>שאין זה בגלל שינוי מי שהם קרבים לו</u>, <u>אלא הם יחד לאל אחד</u>,
ואין הפלת הגורלות <u>אלא בגלל שוני אותם שהוא קרב עליהם, והם כהנים
וישראל</u>.</span>

<span dir="rtl">אבל כמאה שנה אחריו, רש"י, שהוא נוטה יותר לדמיון ופחות
לפילוסופיה, מפרק את עזאזל לשני שדים וכך מזכיר את מסורת בית
ישמעאל:</span>

<u><span dir="rtl">רש"י על יומא דף סז/ב</span> <span dir="rtl">(המאה
ה-11)</span></u>

<span dir="rtl">עוזא ועזאל - מלאכי חבלה שירדו לארץ בימי נעמה אחות תובל
קין ועליהם נאמר ויראו בני האלהים את בנות האדם (בראשית ו) כלומר, על
העריות מכפר:</span>

<span dir="rtl">מאין לו סיפור זה? כנראה מ"דברים רבה":</span>

<u><span dir="rtl">מדרש רבה דברים - פרשה יא פסקה י</span>
<span dir="rtl">(מדרש על ספר דברים בסוף האלף הראשון)</span></u>

<span dir="rtl">אמר לה הקב"ה \[לנשמתו של משה רבנו בשעת מותו\] נשמה צאי
אל תאחרי ואני מעלה אותך לשמי השמים העליונים ואני מושיבך תחת כסא כבודי
אצל כרובים ושרפים וגדודים אמרה לפניו רבש"ע מאצל שכינתך ממרום ירדו שני
מלאכים, עזה ועזאל, וחמדו בנות ארצות והשחיתו דרכם על הארץ, עד שתלית אותם
בין הארץ לרקיע. אבל בן עמרם מיום שנגלית אליו בסנה לא בא לאשתו, שנאמר
(במדבר יב) "ותדבר מרים ואהרן במשה על אודות האשה הכשית אשר לקח כי אשה
כשית לקח". בבקשה ממך תניחני בגופו של משה...</span>

<span dir="rtl">ומאין זה? מה חושבים בהמשך הדורות?</span>

<span dir="rtl">אברהם אבן עזרא (המאה השתים עשרה) רואה במילה עזאזל, שם של
מקום (בעקבות סעדיה גאון), גם הוא רציונליסט, אבל לא מתחמק, הוא מודה שיש
כאן סוד....</span>

<u><span dir="rtl">אבן עזרא על ויקרא פרק טז פסוק ח</span></u>

<span dir="rtl">(ח) גורלות - ידועים מדברי קבלת אבותינו. אמר הגאון כי
עזאזל שם הר, ונקרא כן בעבור שהוא תקיף. כי טעם זכר השם כטעם הררי אל. ...
ויש אומרים שהוא הר סמוך אל הר סיני והשם צוה להוליך השעיר ולהעלותו שם, עד
שישחט, ואחר כן היו מוליכים אותו בבית המקדש להר אחר. ..... ויש אומרים כי
עבודת בית שני לא היתה כראשון ... וזה המפרש אמר כי השעיר ישלח במדבר, כי
כן כתוב ושלח את השעיר במדבר. ... ואנחנו השיבונו כי השעיר ישלחו במדבר
כאשר הוא כתוב, וירדוף אחריו עד שיברח, ויעל אל הצור. על כן אמרו חז"ל
"ודוחפו". ואמר רב שמואל, אף על פי שכתוב בשעיר החטאת שהוא לַשֵם, גם השעיר
המשתלח הוא לַשֵם \[כלומר, שניהם לקב"ה\]. <u>ואין צריך</u>, כי המשלח
\[המשולח\] איננו קרבן, כי לא ישחט, <u>ואם יכולת להבין הסוד שהוא אחר מלת
עזאזל תדע סודו, וסוד שמו, כי יש לו חברים במקרא. ואני אגלה לך קצת הסוד
ברמז בהיותך בן שלשים ושלש תדענו</u>:</span>

<span dir="rtl">צריך לחכות שנגיע לגיל כל כך מבוגר, אך נראה שאפילו אצל
האבן עזרא, הנוטה לפירוש על הפשט, רב הנסתר על הגלוי.</span>

<span dir="rtl">במאה ה-13 אנחנו מוצאים שוב גישות שונות אצל מפרשים שונים.
זאת המאה של ההתפתחות הגדולה בקבלה.</span>

<span dir="rtl">את עוזא ועזאל מכיר גם ספר הזוהר, שנערך בערך בשנת 1280
בספרד:</span>

<u><span dir="rtl">זהר חדש (מרגליות) דף פא/א</span></u>

<span dir="rtl">רבי נחמיה פתח, ויראו בני האלקים את בנות האדם כי טובות
הנה ויקחו להם נשים מכל אשר בחרו. ויראו בני האלקים, <u>עז"א ועזא"ל</u>,
תרין מלאכין הוו, דקטרגו למאריהון, ואפיל לון הקב"ה, מאתר קדישא דלעילא.
וכד נחתו, אתגלימו באוירא, ואתעבידו כבני אינשא:</span>

<span dir="rtl">אצל תלמיד של המהר"ם מרוטנברג (מורנו הרב מאיר, המאה ה-13)
אנחנו מוצאים כבר מיתוס מלא יותר המערב את נעמה, מהצאצאים של קין (כמעט
האישה היחידה בפרקים הראשונים של ספר בראשית)...</span>

<u><span dir="rtl">ספר קושיות לתלמיד מהר"ם רוטנבורג אות שסג</span></u>

<span dir="rtl">מצאתי במדרש: "ויראו בני האלהים את בנות האדם" (בראשית ו
ב). **עזא ועזאל**, באו אצל **נעמה** אחות תובל קין, וביקשו לשכב עמה. אמרה
להן</span>:

<span dir="rtl">ברצון אהיה זקוקה לכם, למלאכים, כי ראיתי שהייתם באויר,
פורחים באויר, בזה התבננתי שאתם מלאכים, למדוני השם שאתם פורחים בו, ואשמע
לכם. ולמדוה, מיד פרחה למעלה ושוב לא שבה. ונקבעה כוכב אחד ברקיע. עזא עשה
תשובה, הלך על הר אחד, והביא ראשו למטה ורגליו למעלה; עזאל לא שב, וזהו
השעיר לעזאל...</span>

<span dir="rtl">והרמב"ן (המאה ה-13) שוב מתפתל כדי להתמודד עם סיפור
אלילי. הוא מבין שיש כאן מוקש.</span>

<u><span dir="rtl">רמב"ן על ויקרא פרק טז פסוק ח</span></u>

<span dir="rtl">(ח) וגורל אחד לעזאזל, הר גבוה צוק קשה, שנאמר (בפסוק כב)
ארץ גזרה, לשון רש"י ובתורת כהנים (פרק ב ח), לעזאזל, למקום הקשה שבהרים,
יכול בישוב, תלמוד לומר המדברה, ומנין שיהא צוק, תלמוד לומר אל ארץ גזרה.
ולפי זה יהיה פירוש מלת "לעזאזל" לקשה, והוא כפול הזי"ן כמו עזוז וגבור
(תהלים כד ח)</span>:

<span dir="rtl">ור"א כתב \[הכוונה לר' אברהם אבן עזרא\] אמר רב שמואל אע"פ
שכתוב בשעיר החטאת שהוא לַשֵם, גם השעיר המשתלח הוא לַשֵם - ואין צורך, כי
המשתלח איננו קרבן, שלא ישחט. ואם יכולת להבין הסוד שהוא אחר מלת עזאזל תדע
סודו וסוד שמו, כי יש לו חברים במקרא, ואני אגלה לך קצת הסוד ברמז בהיותך
בן שלשים ושלש תדענו.</span>

<span dir="rtl">והנה ר"א נאמן רוח מכסה דבר, ואני הרכיל מגלה סודו שכבר
גלו אותו רבותינו ז"ל במקומות רבים</span>:

<span dir="rtl">אמרו בבראשית רבה (סה י) ונשא השעיר עליו (להלן פסוק כב),
זה עשו. שנאמר (בראשית כז יא) הן עשו אחי איש שעיר, את כל עונותם, עונות
תם. שנאמר ויעקב איש תם (שם כה כז)</span>:

<span dir="rtl">ומפורש מזה בפרקי רבי אליעזר הגדול (פרק מו), לפיכך היו
נותנין לו <u>לסמאל</u> שוחד ביום הכפורים שלא לבטל את קרבנם, שנאמר גורל
אחד לה' וגורל אחד לעזאזל, גורלו של הקב"ה לקרבן עולה, וגורלו של עזאזל
שעיר החטאת וכל עונותיהם של ישראל עליו, שנאמר ונשא השעיר עליו.</span>

<span dir="rtl">.......\[נראה ממש כדמי חסות לסמאל, והרמב"ן שעד כאן ציטט,
עכשיו מתנגד\]</span>

<span dir="rtl"><u>והנה התורה אסרה לגמרי קבלת אלהותם וכל עבודה להם</u>,
אבל צוה הקב"ה ביום הכפורים שנשלח שעיר במדבר לשר \[מלאך ממונה על ידי
אלוהים\] המושל במקומות החרבן, והוא הראוי לו מפני שהוא בעליו ומאצילות כחו
יבא חורב ושממון, כי הוא העילה לכוכבי החרב, והדמים, והמלחמות, והמריבות,
והפצעים, והמכות, והפירוד, והחרבן, והכלל – נפש לגלגל מאדים, וחלקו מן
האומות הוא עשו, שהוא עם היורש החרב והמלחמות, ..... ואין הכונה בשעיר
המשתלח שיהיה קרבן מאתנו אליו חלילה, אבל שתהיה כונתנו לעשות רצון בוראנו
שצונו כך:</span>

<span dir="rtl">.......</span>

<span dir="rtl">וזה טעם הגורלות, כי אילו היה הכהן מקדיש אותם בפה, לה'
ולעזאזל, היה כעובד אליו ונודר לשמו, אבל היה מעמיד אותם לפני ה' פתח אהל
מועד, <u>כי שניהם מתנה לה' והוא \[כלומר ה'\] נתן מהם לעבדו החלק אשר יבא
לו מאת השם</u>, <u>הוא הפיל להם גורל וידו חלק להם</u>, ...... \[כי הגורל
הוא החלטה אלוהית!!\]</span>

<span dir="rtl">ובמילים פשוטות, יש לתת "משכורת" לסמאל (השטן), אך לא
אנחנו עושים זאת אלא אלוהים בעצמו, באמצעות הגורל על שני השעירים...</span>

<span dir="rtl">נמצאים הרבה מדרשים המרמזים על שני מלאכים סוררים שחמדו את
בנות האדם, יחד עם פרשנויות המטשטשות מדרשים אלו.</span>

<span dir="rtl">הנושא המיתולוגי של "בני האלהים" המקיימים יחסים עם בנות
אדם, מקורו בפסוק מוזר בספר בראשית, בתחילת פרשת נוח:</span>

<u><span dir="rtl">ספר בראשית פרק ו</span></u>

<span dir="rtl">(א) וַיְהִי כִּי הֵחֵל הָאָדָם לָרֹב עַל פְּנֵי הָאֲדָמָה וּבָנוֹת יֻלְּדוּ
לָהֶם</span>:

<span dir="rtl">(ב) וַיִּרְאוּ בְנֵי הָאֱלֹהִים אֶת בְּנוֹת הָאָדָם כִּי טֹבֹת הֵנָּה וַיִּקְחוּ לָהֶם
נָשִׁים מִכֹּל אֲשֶׁר בָּחָרוּ</span>:

<span dir="rtl">(ג) וַיֹּאמֶר יְהֹוָה לֹא יָדוֹן רוּחִי בָאָדָם לְעֹלָם בְּשַׁגַּם הוּא בָשָׂר וְהָיוּ
יָמָיו מֵאָה וְעֶשְׂרִים שָׁנָה</span>:

<span dir="rtl">(ד) הַנְּפִלִים הָיוּ בָאָרֶץ בַּיָּמִים הָהֵם וְגַם אַחֲרֵי כֵן אֲשֶׁר יָבֹאוּ בְּנֵי
הָאֱלֹהִים אֶל בְּנוֹת הָאָדָם וְיָלְדוּ לָהֶם הֵמָּה הַגִּבֹּרִים אֲשֶׁר מֵעוֹלָם אַנְשֵׁי הַשֵּׁם:</span>

<span dir="rtl">(ה) וַיַּרְא יְהֹוָה כִּי רַבָּה רָעַת הָאָדָם בָּאָרֶץ וְכָל יֵצֶר מַחְשְׁבֹת לִבּוֹ רַק
רַע כָּל הַיּוֹם</span>:

<span dir="rtl">(ו) וַיִּנָּחֶם יְהֹוָה כִּי עָשָׂה אֶת הָאָדָם בָּאָרֶץ וַיִּתְעַצֵּב אֶל לִבּוֹ:</span>

<span dir="rtl">פסוקים מוזרים, שמערבים אגדות או מיתוסים מגוונים.  
מיהם בני האלוהים? אם הם חוטאים למה "רבה רעת האדם"? אם נולדים גיבורים
ואנשי שם, מה רע בכך? ולא מסופר כאן לא על מלאכים ידועים בשמם, ובכלל, האל
כועס על בני האדם דווקא...</span>

<span dir="rtl">ברור שיש כאן עירוב של מיתוסים שטופל ביד גסה ביד עורכים
מאוחרים.</span>

<span dir="rtl">את הסיפור המלא העומד ברקע עזאזל שלנו, שמעתי מפרופ' רחל
אליאור בהרצאה שכל אחד יכול למצוא ביוטיוב, והוא שולח אותנו לספרים
החיצוניים.</span>

<span dir="rtl">הספרים החיצוניים, הם ספרים שנכתבו בימי הבית השני (בעיקר
במאתיים השנים שלפני הספירה), רובם בעברית ונכתבו בארץ, אך חלקם ביוונית
ונכתבו בעיקר באלכסנדריה. ספרים אלו לא הוכרו על ידי הפרושים (הנקראים אחר
כך חז"ל) ששלטו בתרבות היהודית מסוף ימי הבית השני, ובעיקר אחרי החורבן
(הצדוקים התבססו על הכהונה שנעלמה למעשה, לפחות בתפקידה עם החורבן).</span>

<span dir="rtl">חז"ל ביצעו צנזורה משמעותית ביותר, והעלימו ספרות גדולה
ביותר. אין הסכמה בין החוקרים על הסיבות להתנגדות לספרים אלו.</span>

<span dir="rtl">למזלנו, חלקם נשמר על ידי תרגומים לשפות אחרות (בעיקר
יוונית, לטינית, וגעז) כי הנוצרים קיבלו אותם, וחלקם אפילו נכנסו לקאנון
שלהם.</span>

<span dir="rtl">חלק נמצא במגילות הגנוזות באיזור ים המלח. וחלק נמצא אפילו
בגניזת קאהיר, מה שמראה שיהודים קראו בהם כל האלף הראשון.</span>

<span dir="rtl">אחד מהם מוזכר בתלמוד (משלי בן-סירא), וחכמים מאוחרים,
אפילו עד הרמב"ם מצטטים ממנו.</span>

<span dir="rtl">היום ידועים למעלה מארבעים ספרים חיצוניים!</span>

<span dir="rtl">למרות שהספרים עצמם נעלמו מהיהדות, רעיונות וסיפורים מהם
חדרו לארון הספרים היהודי. ולפעמים יוצרים בעיות.... בעיקר אם הן חדרו גם
לתורה עצמה.</span>

<span dir="rtl">אחד המפורסמים מהספרים החיצוניים הוא ספר היובלים. וכך
מרחיב ספר היובלים את סיפור בני האלים ובנות האדם:</span>

<span dir="rtl"><u>ספר היובלים פרק ה'</u></span>

<span dir="rtl">(א) ויהי כי החלו בני האדם לרוב על פני כל האדמה ובנות
ילדו להם. (ב) ויראו מלאכי האלוהים בשנה אחת ליובל הזה כי טובות הנה למראה,
ויקחו אותן להם לנשים מכל אשר בחרו, ותלדנה להם בנים אשר היו לנפילים. (ג)
והחמס מלא את הארץ, וכל בשר השחית את דרכו מאדם עד בהמה עד חית הארץ עד עוף
השמים ועד כל רמש על האדמה. (ד) כולם השחיתו את דרכם ואת סדרם, ויחלו לטרוף
איש אחיו. (ה) והחמס מלא את הארץ, וכל יצר מחשבות לב בני אדם היה רק רע כל
היום</span>.  
  
<span dir="rtl">(ו) וירא אלהים את הארץ והנה נשחתה, וכל בשר השחית את
סדרו, ויעשו כולם את הרע בעיניו כל אשר בארץ. (ז) ויאמר למחות את האדם וכל
בשר אשר ברא על פני האדמה. (ח) ונוח לבדו מצא חן בעיניו</span>.  
  
<span dir="rtl">(ט) ועל מלאכיו אשר שלח על הארץ חרה אפו מאוד, ויאמר
להשמידם. (י) ויאמר אלינו נאסרה אותם במעמקי האדמה, והנה הנם אסורים בתוכם
ומפורדים. (יא) ועל בניהם יצאה דת מאת פניו למחוץ אותם בחרב ולכלותם מתחת
השמים. (יב) ויאמר, לא ידון רוחי באדם לעולם כי בשר הוא, והיו ימיו מאה
ועשרים שנה. (יג) וישלח את חרבו ביניהם למען יכו איש את אחיו. ויחלו להכות
איש את אחיו, עד אשר נפלו כולם לפי חרב ונשמדו מעל הארץ, ועיני אבותיהם
רואות. (יד) ואחרי כן נאסרו במעמקי האדמה עד יום המשפט הגדול, כי אז ענוש
יענשו כל אשר השחיתו את דרכיהם ואת עלילותיהם לפני ה'. (טו) וישמד את כל
משכנותיהם, ולא נותר מהם עד אחד אשר לא שפט אותו ככל רעתם</span>. 

<span dir="rtl">ספר חיצוני מיזוגני, שלא אוהב נשים הוא <u>ספר צוואות
השבטים,</u> ובו מופיעות צוואת של בני יעקב לדורות הבאים.</span>

<span dir="rtl"><u>צוואת ראובן</u></span>

<span dir="rtl">פרק ה</span>

<span dir="rtl">א) כי רעות הן הנשים בני, וכי אין להן אומץ וכוח לגבר,
תעשינה בערמה בתארן, למען משוך אותו אליהן</span>.  
<span dir="rtl">ב) ואת אשר לא תוכלנה להתעות בתארן, תכבושנה אותו
בניכליהן</span>.  
<span dir="rtl">.....</span>.  
<span dir="rtl">ו) כי ככה התעו בכשפיהן גם את הנפילים לפני המבול, כי אלה
בראותם אותן תמיד ויתאוו להן תאווה וידבקו בהן ויעשו את המעשה הרע בנפשם,
כי שינו את דמותם בדמות אנשים ויופיעו לפניהן כבוא אליהן בעליהן</span>.  
<span dir="rtl">ז) ואלה בחמדן את חזותם בלבן, ותלדנה את בני הענק, כי נראו
להן הנפילים כמו ראשם מגיע השמיימה</span>.

<span dir="rtl">אך מי שמקשר ממש, בין סיפור הרומן בין המלאכים לבנות האדם,
ובין עזאזל הוא ספר חנוך. (קיימים שלושה ספרים הנקראים בשם זה ולא נאריך
כאן).</span>

<span dir="rtl">חנוך הוא שם של אחד מעשרת הדורות שבין אדם לנוח. שם אביו
ירד. ופסוק בודד בתורה: " וַיִּתְהַלֵּךְ חֲנוֹךְ אֶת הָאֱלֹהִים וְאֵינֶנּוּ כִּי לָקַח אֹתוֹ אֱלֹהִים:"
עורר את דמיונם של סופרים מאוחרים (על כל שאר אנשי השושלת הזאת נאמר
"וימות").</span>

<span dir="rtl"><u>ספר חנוך א'</u></span>

<span dir="rtl">דברי חנוך בן ירד אשר ברך את הבחירים ואת הצדיקים אשר
ינצלו ביום המצוקה כאשר יכחדו כל הצרים והרשעים: וישא משלו ויאמר אני חנוך
איש צדיק אשר עיניו נפקחו ביד ה׳ ויחז מחזה קודש בשמים אשר הראוני המלאכים
ומהם שמעתי הכל ומהם בינותי את אשר ראיתי: ואין הדברים לדור הזה כי אם לדור
רחוק אשר יבוא: על הבחירים דברתי ועליהם אשא משלי: .....</span>

​<span dir="rtl">......</span>

<span dir="rtl">ויהי כי רבו בני האדם בימים ההם ובנות יפות ונאות נולדו
להם: ויראו אותן המלאכים בני השמים ויחמדו אותן. וידברו איש אל רעהו, לכה
נבחרה לנו נשים מבנות האדם ונולידה לנו בנים: ויאמר אליהם שמחזַי והוא
נשיאם, יראתי פן תמאנו לעשות את הדבר הזה והיתי אני לבדי נושא העון הגדול:
ויענהו כלם ויאמרו, הִשָבַע נִשָבַע כולנו והתקשרנו בחרם בינותנו, לבלתי סור מן
העצה הזאת ובסוד נעשה את המעשה הזה: אז נשבעו כלם יחד ויתקשרו בינותם בחרם:
ויהיו כלם מאתים מלאך. וירדו בימי ירד על ראש הר חרמון, ויקראו להר חרמון,
כי בו נשבעו ועשו חרם בינהם: ואלה שמות נשיאיהם – שמחזי הוא הגדול בהם,
ארכִבה רמאל כוכביאל תמיאל רמיאל דניאל זכיאל ברקיאל <u>עזאזל</u> ארמרֹס
בטריאל ענניאל: זקיאל סמפספא סתראל טֻראל יומיאל ארזיל אלה הם שרי
העשרות:</span>

<span dir="rtl">  
ויקחו להם השרים ופקודיהם נשים ויבחרו להם איש אחת אחת ויחלו לבוא אליהן
וידבקו בהן ויורוּן לכרות שורשים וצמחים, וילמדוּן קסמים וכשפים:
<u>עזאזל</u> לימד את בני האדם לעשות חרבות ומאכלות ומגינים ושריונות
ויודיעם את מחצבות האדמה ומלאכת מחשבתן: וצמידים ועדיים ומעשה הפוך, ליפות
את גבות העינים, וכל האבנים היפות וכל צבעי רקמתים, ויראם את העתיד: שמחזאי
לימד כשפים ולחשים ....</span>

<span dir="rtl">ותהי רשעה רבה ויעשו זימה ויתעו וישחיתו את כל דרכיהם: והן
הרו ותלדנה גבורים גדולים שלושת אלפי אמה גבהם אשר אכלו את כל יגיע בני
האדם: וכאשר לא יכלו עוד בני האדם לכלכלם ויהפכו הגבורים נגדם ויאכלו את
בני האדם: וכשהחלו לחטוא בעוף ובחיה ובשרץ ובדגה ולאכל איש את בשר רעהו
ולשתות את דמו אז קוננה הארץ על בני החמס:</span>

<span dir="rtl">ויהי כאשר גוועו בני האדם ויזעקו ותעל שוועתם השמימה:
.....</span>

<span dir="rtl">  
אז אמר העליון הגדול והקדוש דברו, וישלח את אוריאל אל בן למך ויאמר אליו:
לך אל נֹח ואמרת אליו בשמי, הסתירה ראשך וגילית לו את הקץ הקרוב, כי כל הארץ
תכחד ומבול יבוא ומחה את כל אשר עליה: ועתה למדהו להמלט וישאר זרעו לכל
דורות העולם: <u>ועוד אמר ה׳ אל רפאל אסור את עזאזל בידיו ורגליו והשלכתו
אל החשך ועשית פתח במדבר אשר בדודאל והשלכתו שמה</u>: <u>ושמת עליו סלעים
קשים וחדים וכיסיתו בחושך</u> וכיסית את פניו לבל יראה אור וישב שם עד עולם
<u>כי נשחתה כל הארץ בלמוד מעשי עזאזל</u>: וכתבת עליו את כל החטא וביום
הדין הגדול יושלך אל תוך האש: </span>

<span dir="rtl">אין לטעות בכך, שכאילו ספר חנוך מייצר את המיתוס, אלא
להבין ממנו, שמסורות עתיקות של מיתוס עזאזל היו מקובלות בימי בית שני
והצדיקו את הפולחן, וסופר ספר חנוך משתמש בהן.</span>

<span dir="rtl">המיתוסים מקובלים בתרבויות שונות. אלים ובני אדם מזדווגים.
אלים מורדים בסמכות שלהם (ראש האלים), ונענשים עונשים נצחיים.  
אם כן גם לנו היו "בני אלהים", מלאכים, עוזה ועזאל, או יחד עזאזל (ויש שהוא
נכתב עזזאל, שם המתאים יותר לשמות מלאכים...). ומכיוון שאלים הם בני
אלמוות, העונשים נצחיים, אך גם צריך להאכיל אותם לשם ביטחון...</span>

<span dir="rtl">ואם חז"ל, הגאונים, ורבני כל הדורות, ניסו למחוק את שרידי
האלילות מארון הספרים שלנו, מחקו יחד איתם יצירות רבות וחשובות, עדיין לא
הצליחו הצלחה מלאה.</span>

<span dir="rtl">ונוסיף סיפור קטן וידוע <u>מהרשת.</u></span>

<span dir="rtl">באחד הימים הלך ביאליק ברחוב אלנבי עם ידידו י"ח רבניצקי
והשניים שוחחו ביניהם, כדרכם, ביידיש.</span>

<span dir="rtl">זו היתה תקופה שבה היתה מלחמת השפות בעיצומה. אחד הלוחמים
למען העברית, אהרון נחמני שמו, עקב אחרי השניים וכששמע שהם מדברים יידיש
נזף בהם</span>.

<span dir="rtl">תגובת ביאליק לנזיפה היתה: "לך לעזאזל", בעברית
כמובן</span>.  
<span dir="rtl">אותו צעיר תבע את ביאליק לדין לפני "משפט השלום
העברי</span>'.

<span dir="rtl">ביאליק שלח את נציגו וצייד אותו במכתב בו קבע כי "לך
לעזאזל" בשפה העברית איננה קללה אלא הצעה לטיול להר עזאזל במדבר
יהודה</span>.

<span dir="rtl">את הסיפור הזה מביא אבנר הולצמן שהוציא לא מכבר מהדורה
חדשה של שירי ביאליק עם פרוש</span>.

<span dir="rtl">הולצמן מביא פרוטוקול מלא של המשפט, מיום 28 בינואר 1928,
שנמצא בבית ביאליק ומתפרסם בחוברת זו בפעם הראשונה</span>.

<span dir="rtl">מן הפרוטוקול עולה כי ביאליק השיב בציניות. ובהסבירו את
המקום המדויק של הר עזאזל פסק כי זהו מקום "די מכובד לטיול בשביל אותו
האיש</span>".

<span dir="rtl">בא כוחו של ביאליק אמר כי זה משפט אווילי אבסורדי
פסיחיאטרי (בכתיב זה – ז.ג.) ואין זה לכבודה של העיר לתבוע לדין אדם
כביאליק</span>.

<span dir="rtl">התובע חזר בו מתביעתו ופסק הדין קבע כי עליו לשאת בהוצאות
המשפט בסך 180 פרוטות.</span>

<span dir="rtl">ואם עזאזל הוא הר, היכן הוא נמצא?</span>  
<span dir="rtl">האם שמעתם פעם מישהו אומר "לך לעזאזל" או סתם "לעזאזל"? -
ובכן, יש מקום כזה.. ג'בל מונטאר, או בעברית הר מונטר שבמדבר יהודה מזוהה
על ידי חלק מהחוקרים כהר עזאזל</span>.

<https://youtu.be/L92fjAQ1kt4>
