**<span dir="rtl"><u>פרשת נצבים – את אשר איננו עמנו היום</u></span>**

<span dir="rtl">(ט) אַתֶּם נִצָּבִים הַיּוֹם כֻּלְּכֶם לִפְנֵי יהוה אֱלֹהֵיכֶם רָאשֵׁיכֶם שִׁבְטֵיכֶם
זִקְנֵיכֶם וְשֹׁטְרֵיכֶם כֹּל אִישׁ יִשְׂרָאֵל:</span>

<span dir="rtl">(י) טַפְּכֶם נְשֵׁיכֶם וְגֵרְךָ אֲשֶׁר בְּקֶרֶב מַחֲנֶיךָ מֵחֹטֵב עֵצֶיךָ עַד שֹׁאֵב
מֵימֶיךָ:</span>

<span dir="rtl">(יא) לְעָבְרְךָ בִּבְרִית יהוה אֱלֹהֶיךָ וּבְאָלָתוֹ אֲשֶׁר יהוה אֱלֹהֶיךָ כֹּרֵת
עִמְּךָ הַיּוֹם:</span>

<span dir="rtl">(יב) לְמַעַן הָקִים אֹתְךָ הַיּוֹם לוֹ לְעָם וְהוּא יִהְיֶה לְּךָ לֵאלֹהִים כַּאֲשֶׁר
דִּבֶּר לָךְ וְכַאֲשֶׁר נִשְׁבַּע לַאֲבֹתֶיךָ לְאַבְרָהָם לְיִצְחָק וּלְיַעֲקֹב:</span>

<span dir="rtl">(יג) וְלֹא אִתְּכֶם לְבַדְּכֶם אָנֹכִי כֹּרֵת אֶת הַבְּרִית הַזֹּאת וְאֶת הָאָלָה
הַזֹּאת:</span>

<span dir="rtl">(יד) כִּי אֶת אֲשֶׁר יֶשְׁנוֹ פֹּה עִמָּנוּ עֹמֵד הַיּוֹם לִפְנֵי יהוה אֱלֹהֵינוּ
וְאֵת אֲשֶׁר אֵינֶנּוּ פֹּה עִמָּנוּ הַיּוֹם:</span>

**<span dir="rtl">פרשת "נצבים" היא, אולי, נקודת השיא או התמצית של ספר
דברים והתורה בכלל. ננצל אותה כדי לבחון סוגי פרשנויות.</span>**

**<span dir="rtl">הטענה תהיה, שכל פרשנות מתחילה בהנחות יסוד בלתי ניתנות
להוכחה. מסיבה זאת קשה לדבר על "פרשנות נכונה", ובלתי אפשרי לשכנע בפרשנות
מסוימת על ידי הוכחה (בדרך כלל השכנוע הוא רגשי).</span>**

**<span dir="rtl"><u>פרשנות מסורתית "פשט".</u></span>**

- **<span dir="rtl">משה מתווך באמת בברית מעשית ("טכנית") בין אלוהים ובין
  עם ישראל כלו.</span>**

- **<span dir="rtl">תנאי הברית הם נאמנותו של כל יחיד מהעם לאלוהים על ידי
  קיום חוקיו ועל ידי אי פנייה לאל אחר, ותמורת זה דאגתו של אלוהים לרווחתו
  של כל יחיד בעם.</span>**

- **<span dir="rtl">אי עמידה של העם בברית, תגרור עונשים כבדים של חורבן
  וגלות. אי עמידה של יחיד, תביא לעונש מוות.</span>**

- **<span dir="rtl">הברית מחייבת את כל העם הנוכח מול משה, וגם את כל
  הדורות הבאים.</span>**

**<span dir="rtl">מה הן הנחות היסוד של פרשנות הפשט הזאת?</span>**

- **<span dir="rtl">הכתוב בתורה מעיד על אירועים אמיתיים.</span>**

- **<span dir="rtl">משה מדבר אמת (הוא לא פוליטיקאי....)</span>**

**<span dir="rtl">אבל יש עוד הנחות.</span>**

**<span dir="rtl">למשל, תפיסת העם כקבוצה אנושית מובחנת, הקיימת בהווה,
ונמשכת לעתיד לנצח. (בלי תפיסה כזאת אין משמעות לפסוק "ואת אשר איננו פה
עמנו היום", ולהתייחסות לדורות הבאים בהמשך)</span>**

**<span dir="rtl">יותר מכך, האפשרות של דור "לחתום" על התחייבות של כל
הדורות שאחריו.</span>**

**<span dir="rtl">בתפיסה דומה משתמשים הנוצרים כדי לבסס את אחריות היהודים
(היום) לצליבת ישו. על פי הברית החדשה, פונטיוס פילאטוס (הנציב הרומי) לא
רצה להמית את ישו, וראשי היהודים לחצו עליו, ואמרו "דמו עלינו ועל
בנינו".</span>**

**<span dir="rtl">אפשר לומר, שתפיסה של "התחייבות רב דורית" הכרחית לדת
מונותיאיסטית, ובוודאי לדת שיש בה מצוות, כמו הדת היהודית.</span>**

**<span dir="rtl">כאמור, הנחות היסוד מוטבעות ברטוריקה, ואינן נתונות
לדיון והוכחה.</span>**

**<span dir="rtl"><u>פרשנות מסורתית "דרש":</u></span>**

**<span dir="rtl">שמות רבה פרשה כ"ח</span>**

<span dir="rtl">ו) ד"א וידבר אלהים את כל הדברים האלה לאמר. א"ר יצחק, מה
שהנביאים עתידים להתנבאות בכל דור ודור קבלו מהר סיני, שכן משה אומר להם
לישראל (דברים כט) <u>כי את אשר ישנו פה עמנו עומד היום ואת אשר איננו פה
עמנו היום.</u> עמנו עומד היום אין כתיב כאן, אלא עמנו היום. אלו הנשמות
העתידות להבראות שאין בהם ממש, שלא נאמרה בהם עמידה. שאע"פ שלא היו באותה
שעה, כל אחד ואחד קבל את שלו וכה"א (מלאכי א) "משא דבר ה' אל ישראל ביד
מלאכי" בימי מלאכי לא נאמר, אלא ביד מלאכי. שכבר <u>היתה הנבואה בידו מהר
סיני ועד אותה שעה לא נתנה לו רשות להתנבאות.</u> וכן ישעיה אמר (ישעיה מח)
"מעת היותה שם אני". אמר ישעיה, מיום שנתנה תורה בסיני שם הייתי וקבלתי את
הנבואה הזאת, אלא (שם) "ועתה אלהים שלחני ורוחו". עד עכשיו לא ניתן לו רשות
להתנבאות. ולא כל הנביאים בלבד קבלו מסיני נבואתן <u>אלא אף החכמים העומדים
בכל דור ודור</u> כל אחד ואחד קבל את שלו מסיני ....</span>

**<span dir="rtl">פרשנות הדרש היא הפוכה, לכאורה, מפרשנות הפשט.</span>**

- **<span dir="rtl">פרשנות הפשט רואה בטקסט אמת, <u>שיש לרדת
  לכוונתו</u>.</span>**

- **<span dir="rtl">פרשנות הדרש מתחילה <u>מצורך אקטואלי</u>, ומנסה לבסס
  אותו על הטקסט. (במקרה זה הצורך להעניק סמכות של מעמד הר סיני לחכמי
  הדור).</span>**

- **<span dir="rtl">כמובן, ששתי השיטות מתבססות על ההנחה שהטקסט "קדוש"
  כלומר אמת אלוהית, אבל הדרש לא מפרש את הכתוב, אלא מפרש את הנושא
  האקטואלי החשוב לו בהווה, ומשתמש באוטוריטה של הכתוב לבסס אותו, לפעמים
  תוך התפתלויות לא קטנות.</span>**

**<span dir="rtl">הנחת היסוד היא דתית, הטקסט הוא אלוהי. יחד עם זה הטקסט
הוא בסיס שניתן להעמיד עליו על ידי הפרשנות רעיונות חדשים בעלי ערך מעשי.
כלומר, <u>הטקסט מצדיק גם רעיונות שלא כתובים בו במפורש</u>.</span>**

**<span dir="rtl"><u>פרשנות ביקורתית פונקציונלית.</u></span>**

**<span dir="rtl">זו פרשנות מודרנית, לא דתית, שמתייחסת לכתובים מבחינת
האינטרס של הכותב, כלומר, כרטוריקה פוליטית.</span>**

**<span dir="rtl">הפרשנות הזאת מנסה לענות על שאלות כמו מועד הכתיבה, מי
הוא הכותב, לשם מה נכתבו או נאמרו הדברים.</span>**

- **<span dir="rtl">את הטקסט הנוכחי ניתן לפרש ככזה שנכתב אחרי גלות
  שומרון, לפני גלות בבל (תקופת יאשיהו, למשל, שעיקר ספר דברים מיוחס לה),
  או אפילו לאחר גלות בבל (בעקבות פסוקים מהפרק שלא צוטטו כאן העוסקים
  בעונש הגלות ובחזרה ממנו).</span>**

- **<span dir="rtl">יוצר הקטע שייך לכהונה המעוניינת בציות לדת. עיקר
  הדרישה בתקופה זו היא הקרבת קורבנות במקום אחד (במקדש
  בירושלים).</span>**

- **<span dir="rtl">מטרת הנאום להבטיח את יציבות המשטר המבוסס על ריכוז
  האמונה והפולחן.</span>**

**<span dir="rtl">וכמובן, על כל פרשנות כזו יכול להיות ויכוח מתוך אותן
הנחות יסוד.</span>**

**<span dir="rtl">הנחת היסוד בפרשנות זאת, שלטקסט יש פונקציה, מטרה, ולא
נכתב סתם מתוך השראה (אלוהית או לא...). המטרות, לא פעם,
פוליטיות.</span>**

**<span dir="rtl"><u>פרשנות אסוציאטיבית</u></span>**

**<span dir="rtl">הפרשנות הזאת מתרחקת מאוד מהפשט, וגם מהשאלה "מה רצה
הכותב", ועוברת לתחום האמנותי. השאלה היא "מה הטקסט עושה לי".</span>**

**<span dir="rtl">למשל, אני יכול לפרש את הטקסט כך, שכדי לשמור על קהילה
בריאה וחזקה, ובוודאי כדי להיות ציוני, כלומר, לחזור מגלות לקהילה בריאה
וחזקה בארץ, יש צורך במערכת חברתית ומוסרית משותפת. פילוג משמעותי במערכת
הערכים עלול להחזירנו לחורבן וגלות. (פרשנות שיכולה להתייחס לבחירות
האחרונות).</span>**

**<span dir="rtl">הנחת היסוד בפרשנות זאת, שהטקסט אינו מחייב, וגם לא חשוב
מה כותב הטקסט רצה להשיג. הטקסט כמוהו כתמונה או שיר. מעניין או לא מעניין,
מעורר רגש ומחשבה או לא. תפקידו לגרות את הקורא או הפרשן לרעיונות חדשים או
להעשיר את התודעה שלנו.</span>**

**<span dir="rtl">ההבחנות אינן חד משמעיות, אך קיים קו מפריד ברור בין
הפרשנות הדתית והפרשנות הביקורתית.</span>**

**<span dir="rtl">יחד עם זה, קיים קו נוסף</span>**
**<span dir="rtl">בשיטות הפרשנות שרמזנו עליהן:</span>**

**<span dir="rtl">פרשנות דתית "פשט" פרשנות ביקורתית פונקציונלית</span>**

**<span dir="rtl">פרשנות דתית "דרש" פרשנות אסוציאטיבית.</span>**

**<span dir="rtl">שתי הראשונות בכל צד, הן סגורות וטכניות יותר, בעוד ששתי
האחרונות בכל צד הן פתוחות ואפילו אמנותיות יותר.</span>**

**<span dir="rtl">בהרמנויטיקה המודרנית מנתחים את יחסי שלושת מרכיבי
היצירה:</span>**

**<span dir="rtl">כותב – טקסט – קורא.</span>**

**<span dir="rtl">שתי הראשונות בכל צד מדגישות את נוכחות הכותב
בטקסט.</span>**

**<span dir="rtl">שתי האחרונות בכל צד מדגישות את נוכחות הקורא (הפרשן)
בטקסט.</span>**
