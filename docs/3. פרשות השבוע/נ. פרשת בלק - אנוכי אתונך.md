<span dir="rtl"><u>פרשת בלק – אנוכי אתונך</u></span>

<u><span dir="rtl">ספר במדבר פרק כב</span></u>

<span dir="rtl">(כא) וַיָּקָם בִּלְעָם בַּבֹּקֶר וַיַּחֲבשׁ אֶת אֲתֹנוֹ וַיֵּלֶךְ עִם שָׂרֵי
מוֹאָב</span>:

<span dir="rtl">(כב) וַיִּחַר אַף אֱלֹהִים כִּי הוֹלֵךְ הוּא וַיִּתְיַצֵּב מַלְאַךְ יְהֹוָה בַּדֶּרֶךְ
לְשָׂטָן לוֹ וְהוּא רֹכֵב עַל אֲתֹנוֹ וּשְׁנֵי נְעָרָיו עִמּוֹ</span>:

<span dir="rtl">(כג) וַתֵּרֶא הָאָתוֹן אֶת מַלְאַךְ יְהֹוָה נִצָּב בַּדֶּרֶךְ וְחַרְבּוֹ שְׁלוּפָה בְּיָדוֹ
וַתֵּט הָאָתוֹן מִן הַדֶּרֶךְ וַתֵּלֶךְ בַּשָּׂדֶה וַיַּךְ בִּלְעָם אֶת הָאָתוֹן לְהַטֹּתָהּ הַדָּרֶךְ</span>:

<span dir="rtl">(כד) וַיַּעֲמֹד מַלְאַךְ יְהֹוָה בְּמִשְׁעוֹל הַכְּרָמִים גָּדֵר מִזֶּה וְגָדֵר
מִזֶּה</span>:

<span dir="rtl">(כה) וַתֵּרֶא הָאָתוֹן אֶת מַלְאַךְ יְהֹוָה וַתִּלָּחֵץ אֶל הַקִּיר וַתִּלְחַץ אֶת רֶגֶל
בִּלְעָם אֶל הַקִּיר וַיֹּסֶף לְהַכֹּתָהּ</span>:

<span dir="rtl">(כו) וַיּוֹסֶף מַלְאַךְ יְהֹוָה עֲבוֹר וַיַּעֲמֹד בְּמָקוֹם צָר אֲשֶׁר אֵין דֶּרֶךְ
לִנְטוֹת יָמִין וּשְׂמֹאול</span>:

<span dir="rtl">(כז) וַתֵּרֶא הָאָתוֹן אֶת מַלְאַךְ יְהֹוָה וַתִּרְבַּץ תַּחַת בִּלְעָם וַיִּחַר אַף בִּלְעָם
וַיַּךְ אֶת הָאָתוֹן בַּמַּקֵּל</span>:

<span dir="rtl">(כח) וַיִּפְתַּח יְהֹוָה אֶת פִּי הָאָתוֹן וַתֹּאמֶר לְבִלְעָם מֶה עָשִׂיתִי לְךָ כִּי
הִכִּיתָנִי זֶה שָׁלשׁ רְגָלִים</span>:

<span dir="rtl">(כט) וַיֹּאמֶר בִּלְעָם לָאָתוֹן כִּי הִתְעַלַּלְתְּ בִּי לוּ יֶשׁ חֶרֶב בְּיָדִי כִּי עַתָּה
הֲרַגְתִּיךְ</span>:

<span dir="rtl">(ל) וַתֹּאמֶר הָאָתוֹן אֶל בִּלְעָם הֲלוֹא אָנֹכִי אֲתֹנְךָ אֲשֶׁר רָכַבְתָּ עָלַי
מֵעוֹדְךָ עַד הַיּוֹם הַזֶּה הַהַסְכֵּן הִסְכַּנְתִּי לַעֲשׂוֹת לְךָ כֹּה וַיֹּאמֶר לֹא:</span>

<span dir="rtl">על חיות מדברות שוחחנו בעקבות פרשה זו, לפני שנתיים. נציע
כאן כיוונים אחרים.</span>

<span dir="rtl">קודם כל יש כאן נס. ניסים אחרים יש הרבה יותר, אבל חז"ל
ניסו להגבילם.</span>

<u><span dir="rtl">משנה מסכת אבות פרק ה</span></u>

<span dir="rtl">(ו) עֲשָׂרָה דְבָרִים נִבְרְאוּ בְעֶרֶב שַׁבָּת בֵּין הַשְּׁמָשׁוֹת, וְאֵלּו הֵן, פִּי
הָאָרֶץ, וּפִי הַבְּאֵר, וּפִי הָאָתוֹן, וְהַקֶּשֶׁת, וְהַמָּן, וְהַמַּטֶּה, וְהַשָּׁמִיר, וְהַכְּתָב, וְהַמִּכְתָּב,
וְהַלּוּחוֹת. וְיֵשׁ אוֹמְרִים, אַף הַמַּזִּיקִין, וקְבוּרָתוֹ שֶׁל משֶׁה, וְאֵילוֹ שֶׁל אַבְרָהָם אָבִינוּ.
וְיֵשׁ אוֹמְרִים, אַף צְבָת בִצְבָת עֲשׂוּיָה:</span>

<span dir="rtl">כותב המשנה לא יאמר על סיפור תנ"כי שהוא מעשייה, אבל יש
כאן רצון מעניין לתחום את כמות הניסים, ולהדגיש שבדרך כלל, העולם מתנהג על
פי חוקים ידועים. הפילוסופים של ימי הבינים מנסים עוד יותר להקטין את
אפשרות הנס, כלומר את ההתערבות האלוהית בחוקי הטבע.</span>

<u><span dir="rtl">רש"י על אבות פרק ה משנה ו</span></u>

<span dir="rtl">בין השמשות - בערב שבת</span>:

<span dir="rtl">**פי הארץ** - שפצתה את פיה בימי קרח אותו פתח נברא בארץ
באותו מקום מששת ימי בראשית אלא שהיה מכוסה הפתח מלמעלה עד אותו
זמן.</span>

<span dir="rtl">**פי הבאר** של מרים שנבלע הפתח בסלע שדרך שם יצאו המים
במדבר וכשהכה משה הסלע פתח הסלע את פיו שנברא לו מקדם. נ"א פי הבאר שפתח
פיו ואמר שירה שנאמר (במדבר כא יז) עלי באר ענו לה</span>:

<span dir="rtl">**פי האתון** - מששת ימי בראשית נגזר על אתונו של בלעם
שתפתח פיה להתוכח עמו</span>:

<span dir="rtl">**והקשת** - הנראה בענן ביום הגשם אע"פ שלא נראה עד ימי נח
נוצר ועומד היה מקדם</span>:

<span dir="rtl">**והמן** - שירד במדבר מאז היה מוצנע למעלה</span>:

<span dir="rtl">**והמטה** - של משה שבו שם המפורש חקוק מונח ועומד עד
שנתנו למשה ולא זהו מטה אהרן דהא כתיב (שם יז יח) ואת שם אהרן תכתוב על מטה
לוי, ואי אפשר שכתוב בו שם אהרן</span>:

<span dir="rtl">**והשמיר** - שהביא בניהו בן יהוידע לתקן בו אבני הבית מאז
נברא</span>:

<span dir="rtl">**והכתב** - גוף האותיות נברא מששת ימי בראשית ואע"פ
שהתורה קדמה לעולם אלפים שנה לא היה בה גוף האותיות אלא בעל פה היתה
עומדת</span>:

<span dir="rtl">**והמכתב** - עט סופר גריפ"א בלע"ז שבו חקק עשר הדברות על
הלוחות שניתנו למשה אותו עט נברא מקדם.</span>

<span dir="rtl">וגם **הלוחות הראשונות** מאז נבראו ומוצנעות היו אצלו עד
אותה שעה אבל לוחות שניות פסלן משה עצמו</span>:

<span dir="rtl">**קברו של משה** - חלל הקבר שנקבר בו משה רבינו נברא בארץ
מקדם</span>:

<span dir="rtl">**והאיל** - שנשחט במקום יצחק מאז נברא</span>:

<span dir="rtl">רבי יהודה אומר אף **צבת** כו' - פי' מלקחיים שלנו לא
נעשית אלא בצבת עשויה ומתוקנת מששת ימי בראשית שירדה מן השמים שאי אפשר לו
לנפח להכניס ידו באש וליקח הברזל משם לתקן הצבת אלא אם כן אוחז אחרת
בידו.</span>

<span dir="rtl">ר' יהודה, מכניס לעשרת הניסים עוד נס נוסף, שניתן להגדירו
כ"נקודת פתיחה לטכנולוגיה אנושית"...</span>

<span dir="rtl">נס דיבורה של האתון מפשר לנו לחזור לסיפור הנחמד עצמו,
נראה שהוא מעניין מעוד בחינה, שפחות שמים לב אליה.</span>

<span dir="rtl">האתון מתחילה לדבר, אנחנו, ופרשני התנ"ך מופתעים, ואילו
בלעם אינו מופתע כלל, ופשוט משוחח איתה כדבר איש עם רעהו...</span>

<span dir="rtl">ומכאן אנחנו מגיעים ליחסינו עם בעלי חיים מסוימים שהם
כחברינו, בני בית,... ובמיוחד לחמור.</span>

<span dir="rtl"><u>קבוצה מסוימת, לא גדולה, של בעלי חיים, בויתה על ידי
האדם בעשרות אלפי השנים האחרונות.</u></span>

<span dir="rtl">בעלי חיים בויתו על ידי האדם מתקופות פרה-היסטוריות
רחוקות. ולכן העדויות הן על פי קברים ועצמות, ומעט ציורי סלע, שהרי טרם
הומצא הכתב.</span>

<span dir="rtl">מקובל שבעל החיים הראשון שבוית היה **הכלב**, שהוא זאב
מבויית (ועד היום אפשר להכליא זאב עם כלב).</span>

<span dir="rtl">כל הכלבים הקיימים היום, על כל סוגיהם וזניהם, מקורם
בשושלת זאבית מלפני כ 15 אלף שנים. זה תאריך מוכח, אך יש השערות לגבי
ביותם, או ביות חלקי שלהם, אפילו עשרות אלפי שנים קודם.</span>

<span dir="rtl">הכלב מצטיין בחוש שמיעה ובחוש ריח כמובן, ולכן מגביר את
יכולתו של האדם גם בציד וגם בשמירה. ועל החברות בין אדם לכלב אין צורך
לספר.</span>

<span dir="rtl">**הפרה, הכבשה, החזיר והעז** (וגם הזבו הדומה לפרה, בהודו)
בויתו לפני כעשרת אלפים שנה, לחלב ולבשר, באיזורים שונים מסין ועד
אירופה.</span>

<span dir="rtl">**החתול** בוית לאחר מכן, בעיקר לצורך הגנה ממזיקים קטנים.
ובעניינו של החתול, לא ברור מי ביית את מי. האדם את החתול, או החתול את
האדם. היום נראה שהחתול משתמש באדם יותר מאשר האדם בחתול...</span>

<span dir="rtl">בהמות המשא מבוייתות מאוחר יותר (מלפני 6000 שנה ועד לפני
כ 2000 שנה).</span>

<span dir="rtl">**הסוס** לפני כ 6000 שנה באוקראינה , **תאו המים** בסין,
**החמור** במצרים, **האלפקה** בפרו, **הלמה** בפרו, **אייל הצפון** בצפון
רוסיה, **גמל חד דבשתי** בחצי האי ערב, **וגמל דו דבשתי** באסיה המרכזית
לפני כ 4500 שנה, **היאק** בתאילנד, ועוד..</span>

<span dir="rtl">לא ברור מתי בוית **הפיל**. הפיל האפריקני הקשה, דווקא,
לאילוף, שימש בצבאות קרתגו במלחמות הפוניות, וגם אצל הצבאות היווניים
(אלעזר והפיל). כנראה לא לזמנים ארוכים. היום הוא משמש להובלת משאות במזרח
אסיה וכן לטקסים בהודו.  
להחזיק פיל כחית בית או חית עבודה, זה יקר מאוד. מכאן המושג "פיל לבן" שלפי
הסיפור, היה מוטציה של פיל, שהופכת אותו לקדוש, ואסור להעביד אותו, ומלך
תאילנד היה נותן אותו במתנה ליריבו, שנאלץ להאכילו כל חייו.  
כך או כך, הפיל משתייך יותר למקדשים, ולתיירות.</span>

<span dir="rtl">באותה תקופה מתחיל ביות **דבורת הדבש** בדרום אסיה,
**טוואי המשי** בסין, וכן העופות למיניהם:</span>

<span dir="rtl">**אווז הבית, ברווז הבית, יונת הבית, תרנגולות,**
(**תרנגול ההודו** רק לפני 2000 שנה במקסיקו).</span>

<span dir="rtl">מגוון התפקידים של חיות הבית הוא גדול מאוד:</span>

- <span dir="rtl">שמירה  
  הכלב משמש לשמירה, אבל גם האווז!  
  האגדה מספרת, שכאשר הגאלים תקפו את רומא (הרבה לפני שרומא הייתה
  לאימפריה, בתקופה שאצלנו היא התקופה הפרסית), האווזים הם שהזהירו את
  הלוחמים מהאויבים המתקרבים בחשיכה.</span>

> <span dir="rtl">היה או לא היה אך הויקיפדיה כותבת:  
> אווז הבית משמש את האדם
> ל[בשרו](https://he.wikipedia.org/wiki/%D7%91%D7%A9%D7%A8)</span>, [<span dir="rtl">עורו</span>](https://he.wikipedia.org/wiki/%D7%A2%D7%95%D7%A8), [<span dir="rtl">ביציו</span>](https://he.wikipedia.org/wiki/%D7%91%D7%99%D7%A6%D7%94_(%D7%9E%D7%96%D7%95%D7%9F)) <span dir="rtl">ונוצותיו,
> מהן מרפדים [כרים](https://he.wikipedia.org/wiki/%D7%9B%D7%A8)</span>.
> <span dir="rtl">בנוסף האווז יעיל כחיית שמירה הודות לקולניותו
> ולהתנהגותו התוקפנית נגד פולשים</span>.

<span dir="rtl">(ובאמת, אנחנו מזהירים את הילדים ליד בריכת הנוי שאווזים
מסתובבים בה לא להאכיל אותם... נשיכה של אווז אינה נעימה).</span>

- <span dir="rtl">שמירה מיוחדת מעכברים ודומיהם מספק החתול (אם לא מפנקים
  אותו יותר מדי).</span>

- <span dir="rtl">ציד. כלבים מסייעים בציד, אך גם עופות דורסים, ואפילו
  קורמורנים מסייעים בדייג.</span>

- <span dir="rtl">בשר</span>

<span dir="rtl">האדם הוא טורף על. ולכן כמעט אין חיה מבוייתת שהוא לא אוכל
(נוסף לחיות ציד, כמובן). הסינים אוכלים אפילו כלבים ודבורים.</span>

- <span dir="rtl">מאכלים נלווים:</span>

<span dir="rtl">חלב, ביצים, דבש.</span>

- <span dir="rtl">לבוש:</span>

<span dir="rtl">צמר, עור, נוצות, משי.</span>

- <span dir="rtl">ואפילו תקשורת, שבה מלאה יונת הבית תפקיד חשוב
  ומעניין.</span>

<span dir="rtl">אבל נוסף לכל אלה, קיים גם היסוד הרגשי, החברות, הידידות,
הנאמנות, ואפילו האהבה בין האדם ובין בעל החיים. שהרי האתון מזכירה לבלעם,
שגם אם אינם ידידי נפש הם שותפים או עמיתים לאורך שנים רבות:</span>

<u><span dir="rtl">ספר במדבר פרק כב</span></u>

<span dir="rtl">(ל) וַתֹּאמֶר הָאָתוֹן אֶל בִּלְעָם הֲלוֹא אָנֹכִי אֲתֹנְךָ אֲשֶׁר רָכַבְתָּ עָלַי
מֵעוֹדְךָ עַד הַיּוֹם הַזֶּה הַהַסְכֵּן הִסְכַּנְתִּי לַעֲשׂוֹת לְךָ כֹּה וַיֹּאמֶר לֹא:</span>

<span dir="rtl">סיפורי היחסים בין אדם לכלב רבים, ורבים מהם מרגשים ביותר.
מי לא גדל (לפחות מהדור שלנו) על "לסי חוזרת הביתה".</span>

<span dir="rtl">אבל יחסים אינטימיים קיימים לא רק בין האדם לכלב, אלא גם
עם הרבה הרבה בעלי חיים אחרים. רשימת חיות המחמד הולכת ומתארכת
בימינו...</span>

<span dir="rtl">אבל אל נשכח את החמור. ואם נשווה את הכלב לחמור, יש תופעה
מעניינת במקורותינו.</span>

<span dir="rtl">מעניין שבכל התנ"ך לא מצאתי מילה טובה על כלב.</span>

<u><span dir="rtl">ספר שמואל א פרק יז</span>
<span dir="rtl"></span></u><span dir="rtl">כך מתנהגים לכלב...</span>

<span dir="rtl">(מג) וַיֹּאמֶר הַפְּלִשְׁתִּי אֶל דָּוִד **הֲכֶלֶב אָנֹכִי כִּי אַתָּה בָא אֵלַי
בַּמַּקְלוֹת** וַיְקַלֵּל הַפְּלִשְׁתִּי אֶת דָּוִד בֵּאלֹהָיו:</span>

<u><span dir="rtl">ספר שמואל ב פרק טז</span> <span dir="rtl"></span></u>

<span dir="rtl">(ט) וַיֹּאמֶר אֲבִישַׁי בֶּן צְרוּיָה אֶל הַמֶּלֶךְ לָמָּה יְקַלֵּל **הַכֶּלֶב הַמֵּת**
הַזֶּה אֶת אֲדֹנִי הַמֶּלֶךְ אֶעְבְּרָה נָּא וְאָסִירָה אֶת רֹאשׁוֹ:</span>

<span dir="rtl">ביטוי של בוז, היום היינו אומרים חמור...</span>

<u><span dir="rtl">ספר תהילים פרק נט</span></u>

<span dir="rtl">(ו) וְאַתָּה יְהֹוָה אֱלֹהִים צְבָאוֹת אֱלֹהֵי יִשְׂרָאֵל הָקִיצָה לִפְקֹד כָּל הַגּוֹיִם
אַל תָּחֹן כָּל בֹּגְדֵי אָוֶן סֶלָה</span>:

<span dir="rtl">(ז) יָשׁוּבוּ לָעֶרֶב **יֶהֱמוּ כַכָּלֶב** וִיסוֹבְבוּ עִיר:</span>

<span dir="rtl">זלזול...</span>

<u><span dir="rtl">ספר משלי פרק כו</span></u>

<span dir="rtl">(יא) **כְּכֶלֶב שָׁב עַל קֵאוֹ** כְּסִיל שׁוֹנֶה בְאִוַּלְתּוֹ:</span>

<span dir="rtl">גועל נפש...</span>

<span dir="rtl">ואפילו במקורות המאוחרים יותר:</span>

<u><span dir="rtl">תלמוד בבלי מסכת סוטה דף מט/ב</span></u>

<span dir="rtl">בעקבות משיחא חוצפא יסגא ויוקר יאמיר הגפן תתן פריה והיין
ביוקר ומלכות תהפך למינות ואין תוכחת בית וועד יהיה לזנות והגליל יחרב
והגבלן ישום ואנשי הגבול יסובבו מעיר לעיר ולא יחוננו וחכמות סופרים תסרח
ויראי חטא ימאסו והאמת תהא נעדרת נערים פני זקנים ילבינו זקנים יעמדו מפני
קטנים בן מנוול אב בת קמה באמה כלה בחמותה אויבי איש אנשי ביתו **פני הדור
כפני הכלב** הבן אינו מתבייש מאביו....</span>

<span dir="rtl">אבל החמור, זה משהו אחר... במקורותינו, אבל גם באמת, הוא
חיה טובה.</span>

<span dir="rtl">נזכיר את תכונותיו הטובות שלא תמיד ידועות לנו, לפני
שנסקור את יחסן של מקורותינו אליו.</span>

- <span dir="rtl">החמור שייך למשפחה או למין של הסוס והזברה. הוא גם יכול
  להזדווג איתם.</span>

- <span dir="rtl">החמור חי כארבעים שנה ויותר (לעומת 15 שנה לכלב, 30 שנה
  לסוס). זה מוזיל את השימוש בו (מכונית מחליפים כל חמש שנים...).</span>

- <span dir="rtl">גובה החמור כ 140 ס"מ. לכן הוא נוח לרכיבה של אנשים
  פשוטים. ובמשך אלפי שנים הוא הרכב העממי, באזורי אפריקה והמזרח התיכון,
  ואזורים אחרים.</span>

- <span dir="rtl">החמור הוא בעל זיכרון מצוין. זוכר אנשים וחמורים אחרים
  לאחר 25 שנה.</span>

- <span dir="rtl">החמור אינו עקשן, אך אינו נבהל בקלות כמו הסוס, מגיב לאט
  תוך בחינת הסביבה, לכן הוא נחשב לעקשן.</span>

- <span dir="rtl">הוא בעל חיים אינטיליגנטי מאוד. וודאי יותר
  מהסוס.</span>

- <span dir="rtl">יש לחמור שמיעה מעולה (לא סתם אוזניים גדולות). מסוגל
  לשמוע חמור אחר ממרחק 60 ק"מ (מן הסתם, בתנאי טבע).</span>

- <span dir="rtl">החמור הוא בעל סבילות גבוהה, מוצאו משולי המדבר. אוכל
  עשב, נושא משאות, צייתן בדרך כלל.</span>

<span dir="rtl">ולכן החמור משרת את האדם במשך אלפי שנים, וממש עד היום
במקומות מסוימים.</span>

<span dir="rtl">זכור לי סיפורה של סבתי, שהייתה ילדה בגדרה בשנת 1900
(פלוס מינוס), כיצד היו שולחים אותה לקרובים ביפו.  
שוכרים מונית....</span>

<span dir="rtl">ערבי מהכפר הסמוך, עם חמור, היה בא, ומרכיב אותה על החמור,
כאשר הוא הולך ברגל אחריו.... מגדרה ליפו.</span>

<span dir="rtl">(והיום אומרים שאי אפשר להסתפק בחמור, ואי אפשר לחיות
בשלום עם הערבים...).</span>

<span dir="rtl">במקורות בולט היחס לחמור, אולי לא כאהוב, אבל כחלק מחיי
היום יום, אפילו חלק מהמשפחה.</span>

<u><span dir="rtl">ספר שמות פרק כב</span></u>

<span dir="rtl">(ג) אִם הִמָּצֵא תִמָּצֵא בְיָדוֹ הַגְּנֵבָה מִשּׁוֹר עַד חֲמוֹר עַד שֶׂה חַיִּים שְׁנַיִם
יְשַׁלֵּם...  
איש לא מתאונן על גניבת כלב...</span>

<u><span dir="rtl">ספר בראשית פרק כב</span></u>

<span dir="rtl">(ה) וַיֹּאמֶר אַבְרָהָם אֶל נְעָרָיו שְׁבוּ לָכֶם פֹּה עִם הַחֲמוֹר וַאֲנִי וְהַנַּעַר
נֵלְכָה עַד כֹּה וְנִשְׁתַּחֲוֶה וְנָשׁוּבָה אֲלֵיכֶם:</span>

<u><span dir="rtl">ספר בראשית פרק לב</span></u>

<span dir="rtl">(ה) וַיְצַו אֹתָם לֵאמֹר כֹּה תֹאמְרוּן לַאדֹנִי לְעֵשָׂו כֹּה אָמַר עַבְדְּךָ יַעֲקֹב
עִם לָבָן גַּרְתִּי וָאֵחַר עַד עָתָּה</span>:

<span dir="rtl">(ו) וַיְהִי לִי שׁוֹר וַחֲמוֹר צֹאן וְעֶבֶד וְשִׁפְחָה וָאֶשְׁלְחָה לְהַגִּיד לַאדֹנִי
לִמְצֹא חֵן בְּעֵינֶיךָ:</span>

<u><span dir="rtl">ספר שמות פרק כג</span></u>

<span dir="rtl">(ד) כִּי תִפְגַּע שׁוֹר אֹיִבְךָ אוֹ חֲמֹרוֹ תֹּעֶה הָשֵׁב תְּשִׁיבֶנּוּ לוֹ</span>:

<span dir="rtl">(ה) כִּי תִרְאֶה חֲמוֹר שׂנַאֲךָ רֹבֵץ תַּחַת מַשָּׂאוֹ וְחָדַלְתָּ מֵעֲזֹב לוֹ עָזֹב
תַּעֲזֹב עִמּוֹ:</span>

<span dir="rtl">אפילו אם אתה שונא את האיש, תעזור לחמורו...</span>

<u><span dir="rtl">ספר דברים פרק כב</span></u>

<span dir="rtl">(א) לֹא תִרְאֶה אֶת שׁוֹר אָחִיךָ אוֹ אֶת שֵׂיוֹ נִדָּחִים וְהִתְעַלַּמְתָּ מֵהֶם הָשֵׁב
תְּשִׁיבֵם לְאָחִיךָ</span>:

<span dir="rtl">(ב) וְאִם לֹא קָרוֹב אָחִיךָ אֵלֶיךָ וְלֹא יְדַעְתּוֹ וַאֲסַפְתּוֹ אֶל תּוֹךְ בֵּיתֶךָ
וְהָיָה עִמְּךָ עַד דְּרשׁ אָחִיךָ אֹתוֹ וַהֲשֵׁבֹתוֹ לוֹ</span>:

<span dir="rtl">(ג) וְכֵן תַּעֲשֶׂה לַחֲמֹרוֹ וְכֵן תַּעֲשֶׂה לְשִׂמְלָתוֹ וְכֵן תַּעֲשֶׂה לְכָל אֲבֵדַת
אָחִיךָ אֲשֶׁר תֹּאבַד מִמֶּנּוּ וּמְצָאתָהּ לֹא תוּכַל לְהִתְעַלֵּם</span>:

<span dir="rtl">(ד) לֹא תִרְאֶה אֶת חֲמוֹר אָחִיךָ אוֹ שׁוֹרוֹ נֹפְלִים בַּדֶּרֶךְ וְהִתְעַלַּמְתָּ מֵהֶם
הָקֵם תָּקִים עִמּוֹ:</span>

<span dir="rtl">הרעיון כללי, אך הדוגמה "הנפוצה" היא החמור.</span>

<u><span dir="rtl">ספר שמואל א פרק ח</span></u>

<span dir="rtl">(יא) וַיֹּאמֶר זֶה יִהְיֶה מִשְׁפַּט הַמֶּלֶךְ אֲשֶׁר יִמְלֹךְ עֲלֵיכֶם אֶת בְּנֵיכֶם יִקָּח
וְשָׂם לוֹ בְּמֶרְכַּבְתּוֹ וּבְפָרָשָׁיו וְרָצוּ לִפְנֵי מֶרְכַּבְתּוֹ</span>:

<span dir="rtl">(יב) וְלָשׂוּם לוֹ שָׂרֵי אֲלָפִים וְשָׂרֵי חֲמִשִּׁים וְלַחֲרשׁ חֲרִישׁוֹ וְלִקְצֹר
קְצִירוֹ וְלַעֲשׂוֹת כְּלֵי מִלְחַמְתּוֹ וּכְלֵי רִכְבּוֹ</span>:

<span dir="rtl">.......</span>

<span dir="rtl">(טז) **וְאֶת עַבְדֵיכֶם וְאֶת שִׁפְחוֹתֵיכֶם וְאֶת בַּחוּרֵיכֶם הַטּוֹבִים וְאֶת
חֲמוֹרֵיכֶם יִקָּח וְעָשָׂה לִמְלַאכְתּוֹ**</span>**:**

<span dir="rtl">הוא ייקח את הכל... אבל מעניין הצירוף: עבדיכם, שפחותיכם,
בחוריכם הטובים, חמוריכם.</span>

<span dir="rtl">והוא כלי הרכב הרגיל.</span>

<u><span dir="rtl">ספר מלכים א פרק יג</span></u>

<span dir="rtl">(יב) וַיְדַבֵּר אֲלֵהֶם אֲבִיהֶם אֵי זֶה הַדֶּרֶךְ הָלָךְ וַיִּרְאוּ בָנָיו אֶת הַדֶּרֶךְ
אֲשֶׁר הָלַךְ אִישׁ הָאֱלֹהִים אֲשֶׁר בָּא מִיהוּדָה</span>:

<span dir="rtl">(יג) וַיֹּאמֶר אֶל בָּנָיו **חִבְשׁוּ לִי הַחֲמוֹר וַיַּחְבְּשׁוּ לוֹ הַחֲמוֹר וַיִּרְכַּב
עָלָיו**:</span>

<u><span dir="rtl">ספר מלכים ב פרק ד</span></u>

<span dir="rtl">(כב) וַתִּקְרָא אֶל אִישָׁהּ וַתֹּאמֶר שִׁלְחָה נָא לִי אֶחָד מִן הַנְּעָרִים **וְאַחַת
הָאֲתֹנוֹת** וְאָרוּצָה עַד אִישׁ הָאֱלֹהִים וְאָשׁוּבָה:</span>

<span dir="rtl">ושומרים על זכויותיו.</span>

<u><span dir="rtl">ספר שמות פרק כג</span></u>

<span dir="rtl">(יב) שֵׁשֶׁת יָמִים תַּעֲשֶׂה מַעֲשֶׂיךָ וּבַיּוֹם הַשְּׁבִיעִי תִּשְׁבֹּת **לְמַעַן יָנוּחַ
שׁוֹרְךָ וַחֲמֹרֶךָ וְיִנָּפֵשׁ בֶּן אֲמָתְךָ וְהַגֵּר:**</span>

<span dir="rtl">והיכן הסוס?</span>

<span dir="rtl">הסוס מיועד למלחמה.</span>

<u><span dir="rtl">ספר שמות פרק יד</span></u>

<span dir="rtl">(כג) וַיִּרְדְּפוּ מִצְרַיִם וַיָּבֹאוּ אַחֲרֵיהֶם **כֹּל סוּס פַּרְעֹה** רִכְבּוֹ
וּפָרָשָׁיו אֶל תּוֹךְ הַיָּם:</span>

<u><span dir="rtl">ספר בראשית פרק מט</span></u>

<span dir="rtl">(יז) יְהִי דָן נָחָשׁ עֲלֵי דֶרֶךְ שְׁפִיפֹן עֲלֵי אֹרַח **הַנּשֵׁךְ עִקְּבֵי סוּס**
וַיִּפֹּל רֹכְבוֹ אָחוֹר:</span>

<u><span dir="rtl">ספר משלי פרק כא</span></u>

<span dir="rtl">(ל) אֵין חָכְמָה וְאֵין תְּבוּנָה וְאֵין עֵצָה לְנֶגֶד יְהֹוָה</span>:

<span dir="rtl">(לא) **סוּס מוּכָן לְיוֹם מִלְחָמָה** וְלַיהֹוָה הַתְּשׁוּעָה:</span>

<span dir="rtl"><u>או למלך פרס...</u></span>

<u><span dir="rtl">ספר אסתר פרק ו</span></u>

<span dir="rtl">(ח) יָבִיאוּ לְבוּשׁ מַלְכוּת אֲשֶׁר לָבַשׁ בּוֹ הַמֶּלֶךְ וְסוּס אֲשֶׁר רָכַב עָלָיו
הַמֶּלֶךְ וַאֲשֶׁר נִתַּן כֶּתֶר מַלְכוּת בְּרֹאשׁוֹ</span>:

<span dir="rtl">(ט) וְנָתוֹן הַלְּבוּשׁ וְהַסּוּס עַל יַד אִישׁ מִשָּׂרֵי הַמֶּלֶךְ הַפַּרְתְּמִים
וְהִלְבִּישׁוּ אֶת הָאִישׁ אֲשֶׁר הַמֶּלֶךְ חָפֵץ בִּיקָרוֹ וְהִרְכִּיבֻהוּ עַל הַסּוּס בִּרְחוֹב הָעִיר וְקָרְאוּ
לְפָנָיו כָּכָה יֵעָשֶׂה לָאִישׁ אֲשֶׁר הַמֶּלֶךְ חָפֵץ בִּיקָרוֹ:</span>

<span dir="rtl">אך לא למלך המשיח, לו די בחמור...</span>

<u><span dir="rtl">ספר זכריה פרק ט</span></u>

<span dir="rtl">(ט) גִּילִי מְאֹד בַּת צִיּוֹן הָרִיעִי בַּת יְרוּשָׁלִַם הִנֵּה **מַלְכֵּךְ יָבוֹא לָךְ
צַדִּיק וְנוֹשָׁע הוּא עָנִי וְרֹכֵב עַל חֲמוֹר וְעַל עַיִר בֶּן אֲתֹנוֹת**</span>:

<span dir="rtl">(י) וְהִכְרַתִּי רֶכֶב מֵאֶפְרַיִם וְסוּס מִירוּשָׁלִַם וְנִכְרְתָה קֶשֶׁת מִלְחָמָה וְדִבֶּר
שָׁלוֹם לַגּוֹיִם וּמָשְׁלוֹ מִיָּם עַד יָם וּמִנָּהָר עַד אַפְסֵי אָרֶץ:</span>

<span dir="rtl">עמך ישראל, לא נוסע בוולוו או בטסלה, אלא בחמור... או
אולי, מלך רודף שלום מסתפק בחמור. (משום כך גם ישו נכנס לירושלים רכוב על
חמור, על פי הברית החדשה).</span>

<span dir="rtl">כך כל האנשים החשובים.</span>

<u><span dir="rtl">חומת אנך על זכריה פרק ט פסוק ט</span>
<span dir="rtl">(פירוש החיד"א, חיים יוסף דוד אזולאי, ארץ ישראל
(1724-1806)</span></u>

<span dir="rtl">ועל עיר בן אתונות. שמעתי בשם הרב הגדול שארנו מהר"י זאב"י
ז"ל דאמרו רז"ל, דהוא חמורו של אברהם אבינו, הוא חמורו של משה רבינו, הוא
חמורו של ר' פנחס, והוא חמורו של המשיח...</span>

<span dir="rtl">שלשלת הדורות של חמורים מיוחסים.</span>

<span dir="rtl">והנה הסיפור על חמורו של ר' פנחס בן יאיר, שמסופר לפעמים
על ר' חנינא בן דוסא:</span>

<u><span dir="rtl">אבות דרבי נתן פרק שמיני</span> <span dir="rtl">(פנחס
בן יאיר הפך לחנינא בן דוסא).</span></u>

<span dir="rtl">מעשה בחמורו של ר"ח בן דוסא שגנבוהו לסטים. וחבשו את החמור
בחצר, והניחו לו תבן ושעורין ומים ולא היה אוכל ושותה. אמרו למה אנו מניחין
אותו שימות ויבאיש לנו את החצר, עמדו ופתחו לה את הדלת והוציאוה, והיתה
מושכת והולכת עד שהגיעה אצל ר' חנינא בן דוסא. כיון שהגיעה אצלו שמע בנו
קולה, א"ל אבא, דומה קולה לקול בהמתנו. א"ל בני פתח לה את הדלת שכבר מתה
ברעב. עמד ופתח לה הדלת והניח לה תבן ושעורים ומים והיתה אוכלת ושותה.
לפיכך אמרו כשם שהצדיקים הראשונים היו חסידים כך בהמתן חסידות
כמותן:</span>

<u><span dir="rtl">ירושלמי דמאי פרק א הלכה ג</span></u>

<span dir="rtl">חמרתיה דר' פינחס בן יאיר גנבונה לסטיי בליליא עבדת טמורה
גבן תלתא יומין דלא טעמא כלום. בתר תלתא יומין איתמלכן מחזרתה למרה אמרין
נישלחנה למרה דלא לימות לגבן ותיסרי מערתא. אפקונה אזלת וקמת על תרעת דמרה
שוריית מנהקא אמר לון פתחין להדא עלובדא דאית לה תלתא יומין דלא טעימת כלום
פתחין לה ועלת לה אמר לון יהבון לה כלום למיכל תיכל יהבין קומה שערין ולא
בעית מיכל אמרו ליה רבי לא בעית מיכל. אמר לון מתקנין אינן אמרו לי' אין
אמר לון וארימתון דמיין...</span>

<span dir="rtl">ועל כן,</span>

<u><span dir="rtl">תלמוד בבלי מסכת שבת דף קיב/ב</span></u>

<span dir="rtl">אמר רבי זירא אמר רבא בר זימונא אם ראשונים בני מלאכים אנו
בני אנשים ואם ראשונים בני אנשים אנו כחמורים ולא כחמורו של רבי חנינא בן
דוסא ושל רבי פנחס בן יאיר אלא כשאר חמורים:</span>

<span dir="rtl">ועכשיו לחמור שמטריד אותנו עד ימינו בפוליטיקה
הישראלית.</span>

<span dir="rtl">שבט אחד בישראל, סמלו חמור, ודווקא, במקור, לא לשבחו של
אותו שבט. הסיפור מתחיל מברכת יעקב לשבטים:</span>

<u><span dir="rtl">ספר בראשית פרק מט</span></u>

<span dir="rtl">(יד) יִשָּׂשׂכָר חֲמֹר גָּרֶם רֹבֵץ בֵּין הַמִּשְׁפְּתָיִם</span>:

<span dir="rtl">(טו) וַיַּרְא מְנֻחָה כִּי טוֹב וְאֶת הָאָרֶץ כִּי נָעֵמָה וַיֵּט שִׁכְמוֹ לִסְבֹּל
וַיְהִי לְמַס עֹבֵד:</span>

<span dir="rtl">לכאורה, הפירוש ברור. אותו שבט, הוא כחמור גרם, בטלן גדול,
ואוהב שלווה (תיאור נכון של חמור חכם) והתוצאה היא שהוא לא נלחם על
עצמאותו, והוא משועבד לכובש זר, כחמור לבעליו, הנושא את המשא הנדרש
ממנו.</span>

<span dir="rtl">אבל, גדול כוחם של פרשנים להפוך משמעויות.</span>

<span dir="rtl">הנה רש"י.</span>

<u><span dir="rtl">רש"י על בראשית פרק מט פסוק יד</span></u>

<span dir="rtl">(יד) יששכר חמור גרם - חמור בעל עצמות **סובל עול תורה
כחמור חזק שמטעינין אותו משא כבד**</span>**:**

<span dir="rtl">כלומר, החמור הבטלן הפך ל"ממית עצמו באהלה של
תורה".</span>

<span dir="rtl">רש"י, כמעט תמיד לא ממציא את המדרשים, אלא הולך בעקבות
המדרשים הקדומים יותר.</span>

<u><span dir="rtl">תלמוד בבלי מסכת נדרים דף כ/ב</span></u>

<span dir="rtl">שנאמר הבו לכם אנשים חכמים ונבונים וכתיב ואקח את ראשי
שבטיכם ולא כתיב נבונים וכתיב "יששכר חמור גרם" וכתיב "מבני יששכר יודעי
בינה לעתים".</span>

<span dir="rtl">התלמוד מצרף שני פסוקים ממקומות שונים בתנ"ך.</span>

<span dir="rtl">ומדרש בראשית רבה המאוחר יותר, כבר מביא אותנו לפוליטיקה
הישראלית...</span>

<u><span dir="rtl">מדרש רבה בראשית (אמצע האלף הראשון) - פרשה עב פסקה
ה</span></u>

<span dir="rtl">עמדו שני שבטים גדולים בישראל יששכר וזבולן **יששכר יושב
ועוסק בתורה** וזבולון יוצא בימים \[כלומר ימאי וסוחר\] ובא ונותן לתוך פיו
של יששכר והתורה רבה בישראל.</span>

<u><span dir="rtl">מדרש רבה בראשית - פרשה צט פסקה ח</span></u>

<span dir="rtl">(ט) "זבולן לחוף ימים ישכון". הרי זבולן קדם ליששכר, שכן
מייחסן יששכר זבולן. ולמה כן? \[כלומר, יששכר נולד לפני זבולון, אך זבולון
מופיע קודם בברכה\] אלא שהיה זבולון עוסק בפרקמטיא, ויששכר עוסק בתורה,
וזבולון בא ומאכילו, לפיכך קדמו עליו. אמר הכתוב (משלי ג) עץ חיים היא
למחזיקים בה. יששכר כונס, וזבולון מביא באניות ומוכר ומביא לו כל צרכו, וכן
משה אומר (דברים לג) "שמח זבולון בצאתך" למה שיששכר באהליך שלך, הן שאת
מסייעו לישב בהן:</span>

<u><span dir="rtl">מדרש רבה במדבר - פרשה יג פסקה טז</span></u>

<span dir="rtl">תועבת ה' כל גבה לב וגו'. ואומר (תהלים קלח) "כי רם ה'
ושפל יראה וגבוה ממרחק יידע". למה זכה זבולון להקריב שלישי? **לפי שחיבב את
התורה והרחיב ידיו לפזר ממונו ליששכר כדי שלא יצטרך שבט יששכר לפרנסה ולא
יתבטל מלעסוק בתורה** לפיכך זכה זבולון להיות שותף לתורה והיה חבירו של
יששכר ולכך הקריב אחריו ואחר יהודה....</span>

<u><span dir="rtl">ספרי פרשת ברכה פיסקא יג</span>
<span dir="rtl">("ספרי" לספר דברים, מדרש שמיוחד לר' עקיבא, ובכל אופן
קדום, אולי במאה השנייה או השלישית לספירה).</span></u>

<span dir="rtl">שמח זבולון בצאתך. מלמד שהיה זבולון סרסור לאחיו והיה לוקח
מאחיו ומוכר לגוים ומן הגוים ומוכר לאחיו</span>:

<span dir="rtl">**ויששכר באהליך**. מלמד ששבטו של יששכר משתבח בתור' שנ'
דה"א יב מבני יששכר יודעי בינה לעתים וכן מצינו שאביו משבחו שנ' "וירא
מנוחה כי טוב".</span>

<span dir="rtl">הזוהר מזכיר בהקשר זה את תכונותיו הטובות של החמור,
שהזכרנו קודם:</span>

<u><span dir="rtl">זוהר חלק א דף רמב/א</span> <span dir="rtl">(המאה
ה-13, בארמית משופצת, ספרד)</span></u>

<span dir="rtl">יששכר חמור גרם רובץ בין המשפתים, אמר רבי אלעזר, וכי
יששכר חמור אקרי, אי בגין **דאשתדל באורייתא** נקרייה ליה סוס, או אריה, או
נמר, אמאי חמור. אלא אמרו, בגין **דחמור נטיל מטולא ולא בעיט במאריה כשאר
בעירי, ולא אית ביה גסות הרוח, ולא חייש למשכב באתר מתתקן.**</span>

<span dir="rtl">וזוהי התפיסה השלטת עד היום אצל לומדי התורה... מי שלא
לומד שיפרנס אותם.  
חרף העובדה, שזה פירוש מאולץ על "יששכר חמור גרם", שהפשט שלו, הוא, כאמור,
יששכר בטלן ואינו מגן על עצמו.</span>

<span dir="rtl">והנה עוד תכונה של חמור במקורותינו, כבדרך אגב:</span>

<u><span dir="rtl">תלמוד בבלי מסכת פסחים דף מט/ב</span></u>

<span dir="rtl">תניא אמר רבי עקיבא כשהייתי עם הארץ אמרתי מי יתן לי תלמיד
חכם ואנשכנו כחמור אמרו לו תלמידיו רבי אמור ככלב אמר להן זה נושך ושובר
עצם וזה נושך ואינו שובר עצם:</span>

<span dir="rtl">ואמנם חמור מגן על עצמו גם בנשיכה, אך איננו
תוקפני.</span>

<span dir="rtl">ומעניין שהתורה דורשת לפדות את בכור החמור, כמו את בכור
האדם. זה קשור, כמובן לכך שבכור חיה טהורה, שייך לה' (כלומר, מס לכוהנים).
אבל מכל החיות הטמאות מוזכר רק החמור.</span>

<u><span dir="rtl">ספר שמות פרק יג</span></u>

<span dir="rtl">(יב) וְהַעֲבַרְתָּ כָל פֶּטֶר רֶחֶם לַיהֹוָה וְכָל פֶּטֶר שֶׁגֶר בְּהֵמָה אֲשֶׁר יִהְיֶה
לְךָ הַזְּכָרִים לַיהֹוָה</span>:

<span dir="rtl">(יג) **וְכָל פֶּטֶר חֲמֹר תִּפְדֶּה** בְשֶׂה **וְאִם לֹא תִפְדֶּה וַעֲרַפְתּוֹ** וְכֹל
בְּכוֹר אָדָם בְּבָנֶיךָ תִּפְדֶּה:</span>

<u><span dir="rtl">רש"י על שמות פרק יג פסוק יג</span></u>

<span dir="rtl">פטר חמור - **ולא פטר שאר בהמה טמאה** גזרת הכתוב הוא, לפי
שנמשלו בכורי מצרים לחמורים. ועוד שסייעו את ישראל ביציאתן ממצרים, שאין לך
אחד מישראל שלא נטל הרבה חמורים טעונים מכספם ומזהבם של מצרים:</span>

<span dir="rtl">רש"י, מנסה לתרץ באגדה. אבל נראה שהמציאות הייתה, שחמור
היה כמעט לכל אחד, ולכן היה טעם לקחת ממנו מס...</span>

<span dir="rtl">ועוד פסוק ידוע:</span>

<u><span dir="rtl">ספר דברים פרק כב</span></u>

<span dir="rtl">(י) לֹא תַחֲרשׁ בְּשׁוֹר וּבַחֲמֹר יַחְדָּו:</span>

<span dir="rtl">התירוץ המקובל הוא צער בעלי חיים. אבל, זה ממש לא נכון,
החמור דווקא יכול לנצל את השור... חוק זה מופיע בתוך אוסף של חוקים האוסרים
כלאיים, שעטנז, וכל צירוף של שונים, והגישה ברורה אבל הסיבה לא
ברורה.</span>

<span dir="rtl">ואם הזכרנו צער בעלי חיים, וגם השתכנענו בתכונותיו
התרומיות של החמור, אפילו החמור שאינו פותח את פיו כאתונו של בלעם, נוכל
להיכנס לאתר של העמותה לטיפול בחמורים מוזנחים, או סובלים מהתעללות.</span>

<span dir="rtl">עמותה להצלה וטיפול בחמורים מוזנחים:</span>

<img src="media/image1.png"
style="width:1.75147in;height:2.55275in" />

<span dir="rtl">ומי שיתלהב, מוזמן לאמץ חמור, ויוכל להלך בשלום בדרכים,
בלי פקקים ובלי תאונות.</span>

<span dir="rtl">מי יודע, בתנאים מסוימים, אולי גם החמור שלכם יפתח את פיו,
ויאמר דבר חכמה.</span>

<span dir="rtl">תוספת....</span>

<span dir="rtl"><u>מתוך ספרו של נחום ירושלמי "מרקאדו החמר", סיפור מחיי
היהודים הספרדים בחברון.</u></span>

<span dir="rtl">היו ימים, והם לא רחוקים עדיין, שבהם היו כל החבורים שבין
ערי ארצנו נתונים אך ורק בידי החמרים. מסלות-ברזל וכבישים טרם יהיו בארץ,
ולהעברת נוסעים ומשאות ממקום למקום, ביחוד בין הרי יהודה, שמשו אז רק החמור
והפּרד. וכאשר הכרח פעם בשנה יהודי חברוני לטלטל את עצמו ירושלימה, היה
מפקיר את גופו ונפשו בידי אחד החמרים, וזה היה מרכיבו על בהמתו ומובילו יום
תמים במשעולי ההרים הצרים והעקלקלים עד הגיעם לעת-ערב ל"חאן ערוּב". כאן היו
לנים עד הבוקר – הנסיעה בלילה היתה בחזקת סכנה – והיו נוסעים הלאה דרומה
במשך כל היום השני עד בואם לשערי ירושלים.</span>

<span dir="rtl">מאז נסול הכביש מירושלים לחברון, החלו הנוסעים מן העיר
האחת לשניה משתמשים יותר בעגלות ודיליג'נסים. אולם כל תנועת המסחר שבין שתי
הערים – כלומר, העברת הסחורות ממקום למקום, וכן גם הרוב של כל מיני
משא-ומתן שבין תושבי חברון וירושלים – חליפת מכתבים ומשלוח חפצים שונים –
כל אלה נשארו בידי החמרים עד היום הזה.</span>
