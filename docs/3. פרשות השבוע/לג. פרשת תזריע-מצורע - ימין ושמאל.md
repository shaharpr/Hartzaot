<span dir="rtl"><u>פרשת תזריע – מצורע – ימין ושמאל</u></span>

<u><span dir="rtl">ספר ויקרא פרק יד</span></u>

<span dir="rtl">(יד) וְלָקַח הַכֹּהֵן מִדַּם הָאָשָׁם וְנָתַן הַכֹּהֵן עַל תְּנוּךְ אֹזֶן הַמִּטַּהֵר
**הַיְמָנִית** וְעַל בֹּהֶן יָדוֹ **הַיְמָנִית** וְעַל בֹּהֶן רַגְלוֹ הַיְמָנִית</span>:

<span dir="rtl">(טו) וְלָקַח הַכֹּהֵן מִלֹּג הַשָּׁמֶן וְיָצַק עַל כַּף הַכֹּהֵן
**הַשְּׂמָאלִית**</span>**:**

<span dir="rtl">(טז) וְטָבַל הַכֹּהֵן אֶת אֶצְבָּעוֹ **הַיְמָנִית** מִן הַשֶּׁמֶן אֲשֶׁר עַל כַּפּוֹ
**הַשְּׂמָאלִית** וְהִזָּה מִן הַשֶּׁמֶן בְּאֶצְבָּעוֹ שֶׁבַע פְּעָמִים לִפְנֵי יְהֹוָה</span>:

<span dir="rtl">(יז) וּמִיֶּתֶר הַשֶּׁמֶן אֲשֶׁר עַל כַּפּוֹ יִתֵּן הַכֹּהֵן עַל תְּנוּךְ אֹזֶן הַמִּטַּהֵר
**הַיְמָנִית** וְעַל בֹּהֶן יָדוֹ **הַיְמָנִית** וְעַל בֹּהֶן רַגְלוֹ <u>הַיְמָנִית</u> עַל דַּם
הָאָשָׁם:</span>

<span dir="rtl">רק ימין! ואם כף היד השמאלית משמשת למשהו, זה רק כדי לעזור
לאצבע הימנית...</span>

<span dir="rtl">ומה קורה אם הכוהן הוא שמאלי? ואז הפרוצדורה האמורה קשה
עליו?</span>

<span dir="rtl">הנה תשובה מהימים האחרונים ממש, לתלמיד סקרן.</span>

<span dir="rtl">[שאל את
הרב](https://www.kipa.co.il/%D7%A9%D7%90%D7%9C-%D7%90%D7%AA-%D7%94%D7%A8%D7%91/)
(מתוך הרשת)</span>

[<span dir="rtl"><u>שאלו
שאלה</u></span>](https://www.kipa.co.il/%D7%A9%D7%90%D7%9C-%D7%90%D7%AA-%D7%94%D7%A8%D7%91/%D7%97%D7%93%D7%A9/)

**<span dir="rtl">איטר יכול לעבוד במקדש</span>?**

<span dir="rtl">שלום הרב</span>

<span dir="rtl">אם אני שמאלי האם אני יכול להקריב קורבנות בביהמ"ק</span>?

**<span dir="rtl">תוכן התשובה</span>:**

<span dir="rtl">שלום</span>  
<span dir="rtl">הגמ' אומרת שכהן איטר (שמאלי) אינו יכול לשרת
במקדש</span>.  
<span dir="rtl">ישנה מחלוקת ראשונים אם זה בגלל <u>שאיטר נחשב כמום</u> או
בשל העובדה <u>שיהיה לו יותר קשה להקריב ולעבוד</u></span><u>.  
</u><span dir="rtl">כך או כך, הוא אינו יכול לשרת, אך הוא בעל כל הזכויות
הקיימות לכהנים</span>.  
<span dir="rtl">אמנם זה סותר לכאורה את המוסר הבסיסי של יחס הוגן כלפי
השונה והחלש, אך <u>כיוון שד' ציווה, כך יש לעשות</u></span><u>.  
</u><span dir="rtl">תוכל לעיין בהצעה הבאה כיצד ליישב את סתירת הערכים
הללו</span>-  
https://www.kipa.co.il/pash/show.asp?id=32817  
  
<span dir="rtl">כל טוב</span>

<span dir="rtl">התשובה התקבלה מ[הרב ברוך
אפרתי](https://www.kipa.co.il/%D7%A9%D7%90%D7%9C-%D7%90%D7%AA-%D7%94%D7%A8%D7%91/%D7%A8%D7%91%D7%A0%D7%99%D7%9D/%D7%94%D7%A8%D7%91-%D7%91%D7%A8%D7%95%D7%9A-%D7%90%D7%A4%D7%A8%D7%AA%D7%99)</span>,
<span dir="rtl">רב קהילה באפרת ויו"ר רבני 'דרך אמונה</span>'

<span dir="rtl">יב בסיון ה'תשס"ט</span> 04 <span dir="rtl">ביוני,
2009</span>

<span dir="rtl">מתברר שיש בעיה, לא רק בין יהודים וגויים, גברים ונשים,
כוהנים וישראל, חוקיים וממזרים, סטרייטים ולהט"בים... יש גם בעיה בין
ימניים ושמאליים (בידים, לא בפוליטיקה).</span>

<span dir="rtl">ואכן, בתנ"ך אין שוויון בין ימין ושמאל:</span>

<u><span dir="rtl">ספר בראשית פרק מח</span></u>

<span dir="rtl">(יז) וַיַּרְא יוֹסֵף כִּי יָשִׁית אָבִיו יַד יְמִינוֹ עַל רֹאשׁ אֶפְרַיִם וַיֵּרַע
בְּעֵינָיו וַיִּתְמֹךְ יַד אָבִיו לְהָסִיר אֹתָהּ מֵעַל רֹאשׁ אֶפְרַיִם עַל רֹאשׁ מְנַשֶּׁה</span>:

<span dir="rtl">(יח) וַיֹּאמֶר יוֹסֵף אֶל אָבִיו לֹא כֵן אָבִי כִּי זֶה הַבְּכֹר שִׂים יְמִינְךָ
עַל רֹאשׁוֹ</span>:

<span dir="rtl">(יט) וַיְמָאֵן אָבִיו וַיֹּאמֶר יָדַעְתִּי בְנִי יָדַעְתִּי גַּם הוּא יִהְיֶה לְּעָם
וְגַם הוּא יִגְדָּל וְאוּלָם אָחִיו הַקָּטֹן יִגְדַּל מִמֶּנּוּ וְזַרְעוֹ יִהְיֶה מְלֹא הַגּוֹיִם:</span>

<span dir="rtl">האב המברך, שם את ימינו על ראש הבכור, שלא מגיעה הברכה
המבטיחה יותר.</span>

<span dir="rtl">וזה מתחיל מאלוהים בעצמו...</span>

<u><span dir="rtl">ספר שמות פרק טו</span></u>

<span dir="rtl">(א) אָז יָשִׁיר משֶׁה וּבְנֵי יִשְׂרָאֵל אֶת הַשִּׁירָה הַזֹּאת לַיהֹוָה וַיֹּאמְרוּ
לֵאמֹר אָשִׁירָה לַּיהֹוָה כִּי גָאֹה גָּאָה סוּס וְרֹכְבוֹ רָמָה בַיָּם</span>:

<span dir="rtl">(ב) עָזִּי וְזִמְרָת יָהּ וַיְהִי לִי לִישׁוּעָה זֶה אֵלִי וְאַנְוֵהוּ אֱלֹהֵי אָבִי
וַאֲרֹמֲמֶנְהוּ</span>:

<span dir="rtl">......</span>

<span dir="rtl">(ו) **יְמִינְךָ יְהֹוָה נֶאְדָּרִי בַּכֹּחַ יְמִינְךָ יְהֹוָה תִּרְעַץ
אוֹיֵב**</span>**:**

<span dir="rtl">.....</span>

<span dir="rtl">(יא) מִי כָמֹכָה בָּאֵלִם יְהֹוָה מִי כָּמֹכָה נֶאְדָּר בַּקֹּדֶשׁ נוֹרָא תְהִלֹּת עֹשֵׂה
פֶלֶא</span>:

<span dir="rtl">(יב) **נָטִיתָ יְמִינְךָ תִּבְלָעֵמוֹ אָרֶץ**:</span>

<u><span dir="rtl">ספר תהילים פרק פט</span></u>

<span dir="rtl">(יג) צָפוֹן וְיָמִין אַתָּה בְרָאתָם תָּבוֹר וְחֶרְמוֹן בְּשִׁמְךָ יְרַנֵּנוּ</span>:

<span dir="rtl">(יד) לְךָ זְרוֹעַ עִם גְּבוּרָה **תָּעֹז יָדְךָ תָּרוּם יְמִינֶךָ**</span>:

<span dir="rtl">(טו) צֶדֶק וּמִשְׁפָּט מְכוֹן כִּסְאֶךָ חֶסֶד וֶאֱמֶת יְקַדְּמוּ פָנֶיךָ:</span>

<u><span dir="rtl">ספר תהילים פרק קיח</span></u>

<span dir="rtl">(יד) עָזִּי וְזִמְרָת יָהּ וַיְהִי לִי לִישׁוּעָה</span>:

<span dir="rtl">(טו) קוֹל רִנָּה וִישׁוּעָה בְּאָהֳלֵי צַדִּיקִים **יְמִין יְהֹוָה עֹשָׂה
חָיִל**</span>:

<span dir="rtl">(טז) **יְמִין יְהֹוָה רוֹמֵמָה יְמִין יְהֹוָה עֹשָׂה חָיִל**:</span>

<span dir="rtl">ולפחות עשר פעמים נוספות, בספר תהילים, מופיעה המילה
"ימינך" לציון כוחו של אלוהים.</span>

<span dir="rtl">ואם נחזור לספר בראשית.</span>

<u><span dir="rtl">ספר בראשית פרק לה</span></u>

<span dir="rtl">(יז) וַיְהִי בְהַקְשֹׁתָהּ בְּלִדְתָּהּ וַתֹּאמֶר לָהּ הַמְיַלֶּדֶת אַל תִּירְאִי כִּי גַם זֶה
לָךְ בֵּן</span>:

<span dir="rtl">(יח) וַיְהִי בְּצֵאת נַפְשָׁהּ כִּי מֵתָה וַתִּקְרָא שְׁמוֹ בֶּן אוֹנִי וְאָבִיו קָרָא
לוֹ **בִנְיָמִין**:</span>

<span dir="rtl">המפרשים הדתיים (רש"י ואחרים) מפרשים "בן אוני – בן צערי",
וכן, ימין – דרום. מלבד יוסף בכור שור, <u>שמפרש ימין כ"חוזק".</u></span>

<span dir="rtl">(ואמנם, היום "און" משמש כ"כוח", למשל "חוסר אונים", אך
לפי האקדמיה הייתה משמעות בעבר, של "צער").</span>

<span dir="rtl">ובכל זאת לא כולם היו ימניים...</span>

<u><span dir="rtl">ספר שופטים פרק ג</span></u>

<span dir="rtl">(טו) וַיִּזְעֲקוּ בְנֵי יִשְׂרָאֵל אֶל יְהֹוָה וַיָּקֶם יְהֹוָה לָהֶם מוֹשִׁיעַ אֶת
אֵהוּד בֶּן גֵּרָא בֶּן הַיְמִינִי אִישׁ **אִטֵּר יַד יְמִינוֹ** וַיִּשְׁלְחוּ בְנֵי יִשְׂרָאֵל בְּיָדוֹ מִנְחָה
לְעֶגְלוֹן מֶלֶךְ מוֹאָב:</span>

<u><span dir="rtl">ספר שופטים פרק כ</span></u>

<span dir="rtl">(טו) וַיִּתְפָּקְדוּ בְנֵי בִנְיָמִן בַּיּוֹם הַהוּא מֵהֶעָרִים עֶשְׂרִים וְשִׁשָּׁה אֶלֶף
אִישׁ שֹׁלֵף חָרֶב לְבַד מִיּשְׁבֵי הַגִּבְעָה הִתְפָּקְדוּ שְׁבַע מֵאוֹת אִישׁ בָּחוּר</span>:

<span dir="rtl">(טז) מִכֹּל הָעָם הַזֶּה שְׁבַע מֵאוֹת אִישׁ בָּחוּר **אִטֵּר יַד יְמִינוֹ** כָּל
זֶה קֹלֵעַ בָּאֶבֶן אֶל הַשַּׂעֲרָה וְלֹא יַחֲטִא:</span>

<span dir="rtl">כמה דברים מעניינים:</span>

1.  <span dir="rtl">דווקא בני בנימין (הבן של הימין) היו בהם הרבה
    שמאליים.</span>

2.  <span dir="rtl">אין מילה לשמאלי, אלא "אטר יד ימינו". אטר, כנראה
    פירושו חסום. יש לו פגם, יד ימינו חלשה.</span>

3.  <span dir="rtl">דווקא הפגם הזה הוא לפעמים חוזקה... בזכות שמאליותו
    מצליח אהוד בן גרא להרוג את עגלון מלך מואב. כנראה, בזכות שמאליותם,
    היו שבע מאות מבני בנימין קלעים מעולים.</span>

<span dir="rtl">המילה "אטר" אינה מופיע בתנ"ך בצורה שניתן לפרשה בוודאות.
הפירוש חסום בה מפסוק אחד בספר תהילים:</span>

<u><span dir="rtl">ספר תהילים פרק סט</span></u>

<span dir="rtl">(טו) הַצִּילֵנִי מִטִּיט וְאַל אֶטְבָּעָה אִנָּצְלָה מִשֹּנְאַי וּמִמַּעֲמַקֵּי
מָיִם</span>:

<span dir="rtl">(טז) אַל תִּשְׁטְפֵנִי שִׁבֹּלֶת מַיִם וְאַל תִּבְלָעֵנִי מְצוּלָה **וְאַל תֶּאְטַר עָלַי
בְּאֵר פִּיהָ**:</span>

<span dir="rtl">ומבינים, "הבאר תחסום עלי את המכסה שלה".  
יש גם שורש ערבי דומה במשמעות דומה.</span>

<span dir="rtl">אם כך השמאלי מוגדר לא כבעל שמאל חזקה, אלא כבעל ימין
חלשה...</span>

<span dir="rtl">וזאת למרות שאהוד בן גרא ניצל את שמאליותו "והושיע את
ישראל".</span>

<span dir="rtl">אך הימין, ולא רק יד ימין, עדיף בכל הדורות...</span>

<u><span dir="rtl">ספר קהלת פרק י</span></u>

<span dir="rtl">(ב) לֵב חָכָם לִימִינוֹ וְלֵב כְּסִיל לִשְׂמֹאלוֹ:</span>

<u><span dir="rtl">תלמוד בבלי מסכת ברכות דף סא/א</span></u>

<span dir="rtl">תנו רבנן שתי כליות יש בו באדם אחת יועצתו לטובה ואחת
יועצתו לרעה ומסתברא דטובה לימינו ורעה לשמאלו דכתיב לב חכם לימינו ולב
כסיל לשמאלו:</span>

<u><span dir="rtl">רמב"ם יד החזקה הלכות תפלה ונשיאת כפים פרק
יד</span></u>

<span dir="rtl">(יג) כשמחזירין הכהנים את פניהם לציבור לברכם וכשמחזירין
פניהם מן הציבור אחר שמברכין לא יחזירו אלא על דרך ימין בכל מקום וכן כל
פינות שיהיה אדם פונה לא יהיו אלא **על דרך ימין**:</span>

<u><span dir="rtl">רמב"ם יד החזקה הלכות ביאת המקדש פרק ח</span></u>

<span dir="rtl">(א) כל המומין המיוחדין באדם תשעים וזהו פרטן</span>:

<span dir="rtl">שמונה בראש ואלו הן מי שאמצע קדקדו שוקע למטה כמו
שדחקו....</span>

<span dir="rtl">...................</span>

<span dir="rtl">(יא) ששה בידים ואלו הן מי שיש בידו אצבע יתירה באצבעות
ידיו אפילו היו שש ושש, ואם חתך את היתירה כשר,......... **מי שהוא אטר יד
ימינו**, ואם היה שולט בשתי ידיו כשר:</span>

<span dir="rtl">המומים שמונה הרמב"ם חשובים, מפני שכוהן בעל מום אינו יכול
לשרת בקודש!</span>

<span dir="rtl">הרב שענה לתלמיד, אכן, היה רב מלומד...</span>

<span dir="rtl">ואיזה תפקיד יש בכל זאת ליד שמאל....</span>

<u><span dir="rtl">שו"ע או"ח סימן ג</span></u>

<span dir="rtl">סימן ג - הנהגת בית הכסא:</span>

<span dir="rtl">........</span>

<span dir="rtl">(י) **לא יקנח ביד ימין**</span>**:**

<span dir="rtl">(יא) לא יקנח בחרס, משום כשפים, ולא בעשבים יבשים, שהמקנח
בדבר שהאור שולט בו שיניו התחתונות נושרות,....</span>

<span dir="rtl">אין ספור הלכות עוסקות באדם שמאלי (אטר), מפני שבהרבה
הלכות טקסיות כתוב מה עושים בכל יד, ולכן נשאלת השאלה אם האטר מחליף את
הידיים או לא...</span>

<span dir="rtl">ובספרות החסידות שרווחות בה אמונות הגלגולים, רבנו נחמן
מגלה למה אנחנו שמאליים (לפעמים).</span>

<u><span dir="rtl">ספר שיחות מוהר"ן - אות קנב</span>
<span dir="rtl">(כותב את הספר תלמיד ר' נחמן, בשם נתן)</span></u>

<span dir="rtl">שמעתי בשמו, שאמר לאחד, שמי שהיה בעל מחלקת בגלגול העבר,
אזי כשנתגלגל, נעשה אטר יד. ורמז לדבר מה דאיתא בזהר הקדוש (א יז. ח"ג
קעו.) על קרח, שהוא בעל מחלקת דבעי לאחלפא ימינא (כהן) בשמאלא (לוי).
ובשביל זה ענשו כשנתגלגל, נעשה אטר יד שנחלף אצלו שמאל בימין.</span>

<span dir="rtl">ור' אליהו דיואש, מעביר את מושגי ימין ושמאל לתחום
המוסר.</span>

<u><span dir="rtl">ספר ראשית חכמה - שער האהבה - פרק רביעי</span>
<span dir="rtl">(ר' אליהו די וידאש, תלמידו של הרמ"ק, ראש רבני חברון,
המאה ה-16)</span></u>

<span dir="rtl">וכמו שאמר שלמה המלך עליו השלום (משלי ד כז) אל תט ימין
ושמאל, ופרוש אל תט ימין הכונה הוא כאמרו (קהלת ז טז) אל תהי צדיק הרבה.
ושמאל אל תהי רשע הרבה, והינו מן הקצוות קח הממוצע.</span>

<span dir="rtl">אבל, מה לנו כי נלין על מקורותינו. שפתנו וכל השפות האחרות
מעגנות את התחושה שימין עדיף על שמאל.</span>

<span dir="rtl"><u>בעברית</u>: לצאת ברגל ימין, שתי ידים שמאליות.</span>

<span dir="rtl"><u>באנגלית</u></span> RIGHT <span dir="rtl">– ימין, וגם
צודק.</span>

<span dir="rtl"><u>באנגלית</u></span> LEFT <span dir="rtl">– שמאל, וגם
עזוּב, שאריות. (עבר וסביל של</span> LEAVE<span dir="rtl">)</span>

<span dir="rtl"><u>בצרפתית</u></span> GAUCHE <span dir="rtl">– שמאל, וגם
מגושם, חלש.</span>

<span dir="rtl"><u>בלטינית</u></span> SINISTER <span dir="rtl">– שמאלי,
וגם מבשר אסון.</span>

<span dir="rtl">וסביר, שכך גם בשפות אחרות.</span>

<span dir="rtl"><u>ומה אומר המדע?</u></span>

<span dir="rtl">גוף האדם הוא סימטרי מבחוץ, וא-סימטרי מבפנים.</span>

<span dir="rtl">אך הסימטריות החיצונית היא בצורה הנראית מבחוץ, ואילו
בפעולה, קיימת הא-סימטריות של ימניות או שמאליות.</span>

<span dir="rtl">סטטיסטית מקובל, ש 10% מהאוכלוסיה הם שמאליים, והשאר
ימניים. אלא שהיום מראה המחקר שהמצב מסובך יותר, מפני שבעוד שהימניות היא
בדרך כלל ברורה, לשמאליות יש רמות שונות, משמאליות מובהקת ועד שוויון בין
הצדדים.</span>

<span dir="rtl">יש השערה שכיווניות מתמדת (ימנית או שמאלית) קשורה בקשר צר
יותר בין ההמיספרות במוח.</span>

<span dir="rtl">הכיווניות של היד, ימניות או שמאליות היא בחלקה תורשתית,
אך רק לאחרונה אובחנו החלקים ב די אן איי, המשפיעים על ימניות או
שמאליות.</span>

<span dir="rtl">מחקר שסרק 9000 בריטים הראה שהחלקים במוח האחראים על עיבוד
שפה של שמאליים, קשורים יותר זה בזה מאשר אצל ימניים . אך טרם הוכח שזה
משפר את שטף הדיבור.</span>

<span dir="rtl">כמות המחקרים המדעיים העוסקים בנושא גדולה ביותר, מה שמראה
שרב הנסתר על הגלוי.</span>

<span dir="rtl">נטייה נגד שמאליות ידועה בהיסטוריה. בימי הביניים האמינו
שהשטן הוא שמאלי. בזמנים שונים בעבר (אפילו בתחילת המאה העשרים) הייתה
נטייה לאלץ ילדים שמאליים להשתמש ביד ימין. באסיה יש פחות שמאליים מהממוצע
בעולם, ואולי דואגים לכך?</span>

<span dir="rtl">אבל, בימינו, יש לשמאליים אפילו יום בשנה שהם חוגגים את
שמאליותם...</span>

<img src="media/image1.png"
style="width:4.16667in;height:2.78125in"
alt="Left Hander&amp;#39;s Day Always on August 13th History | Printable ... | International left handers day, Left handed day, Happy left handers day" />

<span dir="rtl">והנה תופעה נוספת, של א-סימטריה ימין ושמאל, ואולי קשורה
בתכונה הקודמת.</span>

<span dir="rtl">רוב המבוגרים מחזיקים את התינוקות על צד שמאל שלהם, כאשר
הראש של התינוק שמאלה לקו האמצע של המבוגר, גם אם בהשענה על הכתף וגם אם
בשכיבה.</span>

<span dir="rtl">הסיבה לכך שאנו נוטים להחזיק את הילד מצד שמאל קשורה, על
פי ההשערות לכך, שהצד הימני של המוח אחראי על רמזים מהסביבה כיצד לבנות
יחסים, ובפרט לחוש שהתינוק למשל במצוקה. וכך אחראי על תחושות הוריות של
אהבה לילד.</span>

<span dir="rtl">מפני שהצד הימני, מקבל תחושות מצד הגוף השמאלי, בפרט מהעין
השמאלית, הגיוני להחזיק את התינוק מצד שמאל.  
סיבה נוספת, יכולה להיות, שהתינוק השוכב מצד שמאל קרוב לדפיקות הלב של האם
(או האב), ואלו עוזרות להרגיע אותו.</span>

<span dir="rtl">העיסוק המדעי בנושא, דורש ידע וסבלנות גדולים בהרבה ממה
שניתן להשיג בשבוע.</span>

<span dir="rtl">נחזור אלינו, לקבלה...</span>

<span dir="rtl">כבר הצצנו לא פעם בעשר הספירות, בקבלה, שהתפתחה בצפון ספרד
ובדרום צרפת (פרובאנס) במאה ה 12 והלאה, ומאז ממשיכה ומתפתחת. את עשר
הספירות אפשר לראות כתכונות אלוהיות, או כרמות של אלוהות המתווכות בין
"האינסוף" (האל שאין לו דמות ואי אפשר לדעת עליו דבר), ובין ההשגחה הלאומית
והפרטית ("השכינה").</span>

<span dir="rtl">יש הבחנות רבות בין קבוצות שונות בתוך עשרת הספירות.
וביניהן גם ההבחנה בין ימין ושמאל.</span>

<img src="media/image2.png"
style="width:4.63125in;height:7.71875in" />

<span dir="rtl">הספירות הימניות הן חכמה, חסד, נצח.</span>

<span dir="rtl">השמאליות הן בינה, גבורה, הוד.</span>

<span dir="rtl">הכל עניין של הגדרה. החסד, למשל, מוצג כאקטיבי, כנשפך,
כמשפיע, כיוצא מתוך עצמו אל האחר, ואילו הגבורה אינה גבורת המלחמה, אלא
גבורת כיבוש היצר, הריסון, ההגנה.</span>

<span dir="rtl">החסד הימני הוא הגברי האקטיבי, ואילו הגבורה השמאלית היא
הנשית הפסיבית.</span>

<span dir="rtl">כך גם החכמה הימנית, יוצרת, מייצרת רעיונות וידע, ואלו
הבינה השמאלית, קולטת, מבינה, מפנימה.</span>

<span dir="rtl"><u>מתוך הויקיפדיה ערך "ספירה (קבלה)"</u></span>

<span dir="rtl">ימין </span>- <span dir="rtl">הצד ה"זכרי", צד זה מאופיין
בכוחות אקטיביים בעלי נטייה להשפעה, התרחבות והתפשטות, ללא מורכבות
ופרטים</span>.

<span dir="rtl">שמאל </span>- <span dir="rtl">הצד ה"נקבי",</span>
<span dir="rtl">צד זה מאופיין בכוחות פסיביים בעלי נטייה לקבל, להצטמצם
ולהיכנס להגדרות ופרטים</span>.

<span dir="rtl">קרוב לאלפיים שנה אחרי שנכתבה הפרשה שלנו, אנחנו רואים את
הכוהן, עם ידי ימינו, מורח את השמן, משפיע את הטהרה על הטמא שנזקק לכך...
והוא עושה זאת דרך תנוך האוזן הימנית, והבוהן הימנית, כדי שאלה ימשיכו
וישפיעו את טובם על כל הגוף...</span>

<span dir="rtl">כהערה צדדית, אבל, כמעבר ל"ימין ושמאל" הפוליטיים, נביא את
דבריו של ניטשה, על מוסר האדונים ומוסר העבדים. ניטשה (סוף המאה ה-19,
גרמניה), אמנם לא מגדירם כימין ושמאל, אך הגדרתו מתאימה במשהו הן לתפיסת
הקבלה והן לתפיסות הפוליטיות.</span>

<span dir="rtl">"מעבר לטוב ולרוע" – פרידריך ניטשה, תרגום: ישראל אלדד,
שוקן, 1967</span>

<span dir="rtl"><u>מוסר האדונים (מיוחס לפגאניות, וגם לכוחות
החדשים):</u></span>

<span dir="rtl">"... הוא בורא ערכים. כל מה שהוא יודעו בתוך עצמו, הוא
מכבדו: מוסר כזה הוא פיאור עצמי. בחזית הקדמית ניצבת תחושת השפע, העוצמה
המבקשת לעבור על גדותיה, האושר שבמתח הגבוה, תודעת האושר הרוצה לעַשֵׁר ולנַדֵב
– גם נדיבי עם מסייעים בידי האומללים, אך לא מתוך חמלה, או כמעט לא מתוך
חמלה, כי אם מתוך סחף שנתחולל מכוח גודש העוצמה." (עמוד 187)</span>

<span dir="rtl"><u>מוסר העבדים (מיוחס ליהדות ולנצרות):</u></span>

<span dir="rtl">"... וזה מקום כבודם של הרחמים, של היד הטובה המושטת
לעזרה, של הלב החם, הסבלנות, החריצות, הענווה, החביבות, – כי כאן תכונות
אלה הן מועילות ביותר וכמעט האמצעים היחידים המאפשרים לשאת את עקת הקיום.
מוסר העבדים הוא בעיקרו מוסר התועלת. (עמוד 188)</span>

<span dir="rtl">ניטשה מדגיש את הניגוד על ידי מוסר האדונים ומוסר העבדים
(עם העדפה שלו לאדונים...)</span>

<span dir="rtl">הקבלה מדגישה דווקא את הזיווג ביניהם, המקרב את
הגאולה.</span>

<span dir="rtl">אין ספק שבפוליטיקה ניטשה גובר על הקבלה, והמאבק אינו מקרב
את הגאולה.</span>

<span dir="rtl">מאין לנו שמאל וימין בפוליטיקה?</span>

<span dir="rtl"><u>מהויקיפדיה</u></span>

<span dir="rtl">מקור המונחים "ימין" ו"שמאל" הוא במקומות הישיבה של הסיעות
השונות
ב[פרלמנט](https://he.wikipedia.org/wiki/%D7%A4%D7%A8%D7%9C%D7%9E%D7%A0%D7%98)</span> <span dir="rtl">ה[צרפתי](https://he.wikipedia.org/wiki/%D7%A6%D7%A8%D7%A4%D7%AA)</span> <span dir="rtl">שהורכב
אחרי [המהפכה
הצרפתית](https://he.wikipedia.org/wiki/%D7%94%D7%9E%D7%94%D7%A4%D7%9B%D7%94_%D7%94%D7%A6%D7%A8%D7%A4%D7%AA%D7%99%D7%AA)</span> <span dir="rtl">אך
לפני הדחתו של המלך. בפרלמנט זה, שנקרא</span> <span dir="rtl">"[האספה
הלאומית](https://he.wikipedia.org/wiki/%D7%94%D7%90%D7%A1%D7%A4%D7%94_%D7%94%D7%9E%D7%9B%D7%95%D7%A0%D7%A0%D7%AA_%D7%94%D7%9C%D7%90%D7%95%D7%9E%D7%99%D7%AA)</span>"
<span dir="rtl">ישבו
ה[ז'ירונדינים](https://he.wikipedia.org/wiki/%D7%96%27%D7%99%D7%A8%D7%95%D7%A0%D7%93%D7%99%D7%A0%D7%99%D7%9D)</span> <span dir="rtl">שצידדו
בשינויים מתונים במבנה המשטר והשלטון ובהמשך
ה[מלוכה](https://he.wikipedia.org/wiki/%D7%9E%D7%9C%D7%95%D7%9B%D7%94)</span> <span dir="rtl">והנהגת [מונרכיה
חוקתית](https://he.wikipedia.org/wiki/%D7%9E%D7%95%D7%A0%D7%A8%D7%9B%D7%99%D7%94_%D7%97%D7%95%D7%A7%D7%AA%D7%99%D7%AA),
בימין הבית, ולעומתם
ה[יעקובינים](https://he.wikipedia.org/wiki/%D7%99%D7%A2%D7%A7%D7%95%D7%91%D7%99%D7%A0%D7%99%D7%9D),
שצידדו בביטול המלוכה ובשינויים חברתיים רדיקליים, ישבו בשמאלו</span>.

<span dir="rtl">האם במקרה, מתאימים ההבדלים בין ימין פוליטי לשמאל פוליטי
להבדלים בין ימין ושמאל במקורות הקדומים, בקבלה, או בין מוסר האדונים למוסר
העבדים של ניטשה?</span>

<span dir="rtl">קשה לומר, גם בגלל השינויים הרבים שעברו התנועות הפוליטיות
במאות השנים האחרונות.</span>

<span dir="rtl">מצד אחד, השמאל המהפכני, מתאים יותר בהגדרה כ"ימין" בהיותו
אגרסיבי, משנה עולם, משפיע, ולעומתו את הימין אפשר לראות כשמרן, מגן על
ערכים קיימים, ממשל כ"שמאל" בקבלה.</span>

<span dir="rtl">אבל השינויים של הדורות האחרונים הביאו גם לשינוי
מגמה:</span>

<span dir="rtl">הימין מחשיב את העוצמה, את השגשוג, ואת "עצמנו"
(הלאומיות). בהיסטוריה של המאה האחרונה, היה תוקפני וגרם למלחמות
קשות.</span>

<span dir="rtl">השמאל מדגיש את המתינות, את השוויוניות, ואת הסובלנות
לאחר.</span>

<span dir="rtl">על פי הקבלה, הימין הוא זכרי, השמאל נקבי.</span>

<span dir="rtl">על פי ניטשה, הימין דוגל במוסר האדונים, השמאל במוסר
העבדים...</span>

<span dir="rtl">המפלגות בפוליטיקה הישראלית מגדירות עצמן בקולות רמים,
כימין, שמאל או מרכז, אבל כשבאים להציג מאפיינים, זה לא תמיד קל.</span>

- <span dir="rtl">מקובל שהימין השמרני תומך בדתיות, אך הימין הליברלי קורא
  להפרדת הדת מהמדינה. ניתן להתאים את רוב הימין בישראל לימין השמרני, ואת
  "ישראל ביתנו" לימין הליברלי. מבחינה זו הימין הליברלי קרוב לשמאל
  החילוני.</span>

- <span dir="rtl">הימין מייחס משמעות רבה ללאומיות, ורואה בלאום את הזהות
  העיקרית. לכן מדבר על "מולדת" ו"כבוד לאומי" ודורש גבולות מוגדרים.  
  בישראל אמנם הימין מדבר כימין, אך דורש גבולות שאינן מתאימות ללאומיות
  הממשית, אלא ללאומיות מדומיינת של אחרית הימים. דווקא השמאל בישראל דורש
  גבולות לאומיים, מתוך כבוד גם ללאומיות שונה.  
  נזכור גם שחלק מהשמאל הישראלי בעבר תמך בארץ ישראל השלמה.</span>

- <span dir="rtl">הימין דוגל בצמצום המעורבות הממשלתית במשק. ואילו השמאל
  דוגל בהקטנת פערים על ידי מדיניות רווחה סוציאליסטית. בישראל חלקים
  גדולים בימין תומכים בתפיסות שמאליות של רווחה. התנהגות הימין בתקופת
  הקורונה הייתה שמאלית ביותר.</span>

<span dir="rtl">מובן שחלק גדול מהאנומליות הישראליות נובעות מההתפתחות
ההיסטורית. התשתית למדינת ישראל ובנייתה בשנותיה הראשונות התעצבו על ידי
תנועות בעלות אידיאולוגיה סוציאליסטית חזקה, אבל חברי תנועות אלו היוו את
המעמדות המבוססים יותר בתקופות של העלייה הגדולה, שגם הייתה ברובה נחותה
בהשכלה הטכנולוגית, ובעלת גוון תרבותי שונה (אסיה ואפריקה לעומת אירופה).
לכן נוצר מצב שבו המעמד הגבוה הוא "שמאלי" ומתוך האנטגוניזם, המעמד הנמוך
הוא "ימני", דבר שהתחזק והסתבך על ידי הכיבוש של 1967, והתחזקות החרדים
בגלל ריבוי טבעי.</span>

<span dir="rtl">לכן ניתוח החברה הישראלית דרך הקו הברור של ימין ושמאל
בלתי אפשרי.</span>

<span dir="rtl">למעשה, מנסים היום סוציולוגים להגדיר חלוקות אחרות גם
בחברות אחרות.</span>

<span dir="rtl">אבל דבר אחד ברור:</span>

<span dir="rtl">שגיאה גדולה שוגה מפלגה שמגדירה עצמה בבחירות כ"שמאל".
התחושות המתלוות למילה "שמאל" עלולות לעלות במנדט או שניים בלי קשר לשאלות
הסוציולוגיות והמדיניות.</span>

<span dir="rtl">הבין זאת יצחק הרצוג, כאשר הנהיג רשימה בשם "המחנה
הציוני".</span>

<span dir="rtl">ויש להניח שכאשר ייבנה בית המקדש השלישי, במהרה בימינו, או
לא, ימשיך הכוהן לטבול את אצבעו הימנית בשמן ולמרוח לאדם המטוהר את אוזנו
הימנית, אגודלו הימנית, ובוהנו הימנית... מה שבטוח בטוח.</span>
