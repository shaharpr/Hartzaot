<span dir="rtl"><u>פרשת עקב –לתת לחם ושמלה</u></span>

<u><span dir="rtl">ספר דברים פרק י</span></u>

<span dir="rtl">(יז) כִּי יְהֹוָה אֱלֹהֵיכֶם הוּא אֱלֹהֵי הָאֱלֹהִים וַאֲדֹנֵי הָאֲדֹנִים הָאֵל
הַגָּדֹל הַגִּבֹּר וְהַנּוֹרָא אֲשֶׁר לֹא יִשָּׂא פָנִים וְלֹא יִקַּח שֹׁחַד</span>:

<span dir="rtl">(יח) עֹשֶׂה מִשְׁפַּט יָתוֹם וְאַלְמָנָה וְאֹהֵב גֵּר לָתֶת לוֹ לֶחֶם
וְשִׂמְלָה:</span>

<span dir="rtl">הפסוק הזה, שהוא אחד הפסוקים היפים בתורתנו, מפתיע
בקונטרסט שהוא יוצר בין ההדגשה של עוצמתו של האל, ובין ביטוייה.</span>

<span dir="rtl">זה מה שעושה האל הגדול והגיבור והנורא? את זה גם אנחנו
יכולים לעשות... לכאורה...</span>

<span dir="rtl">כנראה שלא...</span>

<span dir="rtl">אבל הניגוד הרציני המופיע בתורה הוא הניגוד בין פולחן ובין
ערכים.</span>

<span dir="rtl">הפולחן הוא יחסי האדם עם האל.</span>

<span dir="rtl">הערכים הם יחסי אדם אל האדם האחר, או אל סביבתו
בכלל.</span>

<span dir="rtl">הפולחן הוא מה שהאדם נותן מעצמו לאל.</span>

<span dir="rtl">הערכים הם מה שאדם נותן מעצמו לסביבתו הריאלית.</span>

<span dir="rtl">האל הגדול והנורא, כאן, מתעלם כליל מהפולחן, ומתאר את האל
כאדם האידיאלי. מבחינה זו הוא שונה מרוב ספרי שמות, ויקרא, במדבר, ואפילו
דברים, שברוב הטקסט שלהם מתייחסים לחובות האדם כלפי האל, כלומר
לפולחן.</span>

<span dir="rtl">הפסוק נראה כאילו הוא שייך לנבואה ולא לתורה.</span>

<span dir="rtl">ננסה להבחין בין:</span>

- <span dir="rtl">פולחן.</span>

- <span dir="rtl">משפט.</span>

- <span dir="rtl">צדקה.</span>

> <span dir="rtl">השאלה שתעניין אותנו, היא מה ההבדל בין המצוות הפולחניות
> ובין המצוות החברתיות, **ובעיקר מדוע המצוות הפולחניות, הן אלה דווקא
> שמאפיינות את היהודי.**</span>

<span dir="rtl">מובן שעמותות חסד וצדקה היו בקהילות ישראל תמיד, וקיימות
היום (בוודאי אצל חרדים), אבל דווקא נושא החסד נתון לפרשנויות מצמצמות לא
פעם. למשל, "רעך" הוא רק בן עמך, "גר" הוא רק גר צדק, וכד', ובעיקרן בנויות
על התנדבות. לעומת זה, המצוות הפולחניות נפרשות על פני ארונות ספרים שלמים,
ו"שמירת מצוות" היא קודם כל שמירת המצוות הפולחניות.</span>

<span dir="rtl">ובכל זאת, רוב היהודים היום, שלא ישתתפו בעמותות צדקה,
ואפילו ירמו את מס הכנסה, וחלקם אפילו את חבריהם, וישלימו עם דיכוי והשפלה
של אחרים, בוודאי לא יהודים, אבל לא ידליקו טלויזיה בשבת, ויצומו בתשעה באב
– יראו עצמם כיהודים כשרים שומרי מצוות.</span>

<span dir="rtl">והסיבה מתוארת כבר במשנה:</span>

<u><span dir="rtl">משנה מסכת פאה פרק א</span></u>

<span dir="rtl">(א) אֵלּוּ דְבָרִים שֶׁאֵין לָהֶם שִׁעוּר. הַפֵּאָה, וְהַבִּכּוּרִים, וְהָרֵאָיוֹן**,
וּגְמִילוּת חֲסָדִים**, וְתַלְמוּד תּוֹרָה. אֵלּוּ דְבָרִים שֶׁאָדָם אוֹכֵל פֵּרוֹתֵיהֶן בָּעוֹלָם הַזֶּה
וְהַקֶּרֶן קַיֶּמֶת לוֹ לָעוֹלָם הַבָּא. **כִּבּוּד אָב וָאֵם, וּגְמִילוּת חֲסָדִים, וַהֲבָאַת שָׁלוֹם בֵּין
אָדָם לַחֲבֵרוֹ וְתַלְמוּד תּוֹרָה** כְּנֶגֶד כֻּלָּם</span>:

<span dir="rtl">(ב) אֵין פּוֹחֲתִין לַפֵּאָה מִשִּׁשִּׁים, וְאַף עַל פִּי שֶׁאָמְרוּ אֵין לַפֵּאָה
שִׁעוּר. הַכֹּל לְפִי גֹדֶל הַשָּׂדֶה, וּלְפִי רֹב הָעֲנִיִּים, **וּלְפִי רֹב הָעֲנָוָה**:</span>

<span dir="rtl">ובמילים פשוטות: את המצווה הפולחנית, ניתן לתאר במדויק,
למדוד. ולכן העברות ברורות לחלוטין. בעוד שבנושא היחסים בין אדם לחברו,
בנושא הצדקה, ואפילו במשפט, יש ערפול במדידת המצוה והעברה.</span>

<span dir="rtl">מה הכוונה בדברים שיש להם "שיעור" ואין להם
"שיעור"?</span>

<span dir="rtl">האם הדבר ניתן למדידה או אינו ניתן למדידה. הפרשנות התנאית
והאמוראית עוסקת ברוב פלפוליה בנושא המידות, וההגדרות המדויקות
בכלל.</span>

<span dir="rtl">הנה דוגמאות להגדרות במשנה, ונשים לב לדיוק שהתָנאים מנסים
להציג.</span>

> <u><span dir="rtl">משנה מסכת ברכות פרק א</span> <span dir="rtl">(מדידת
> זמן)</span></u>
>
> <span dir="rtl">(א) מֵאֵימָתַי קוֹרִין אֶת שְׁמַע בְּעַרְבִית. מִשָּׁעָה שֶׁהַכֹּהֲנִים נִכְנָסִים
> לֶאֱכֹל בִּתְרוּמָתָן, עַד סוֹף הָאַשְׁמוּרָה הָרִאשׁוֹנָה, דִּבְרֵי רַבִּי אֱלִיעֶזֶר. וַחֲכָמִים אוֹמְרִים,
> עַד חֲצוֹת. רַבָּן גַּמְלִיאֵל אוֹמֵר, עַד שֶׁיַּעֲלֶה עַמּוּד הַשַּׁחַר.</span>
>
> <span dir="rtl">נכון, יש ויכוח, אך הויכוח הוא "מתמטי" וכאשר יוכרע הכל
> ברור.</span>
>
> <u><span dir="rtl">משנה מסכת עירובין פרק א</span>
> <span dir="rtl">(מדידת מרחק)</span></u>
>
> <span dir="rtl">(ט) מַקִּיפִין שְׁלֹשָׁה חֲבָלִים, זֶה לְמַעְלָה מִזֶּה וְזֶה לְמַעְלָה מִזֶּה,
> וּבִלְבַד שֶׁלֹּא יְהֵא בֵּין חֶבֶל לַחֲבֵרוֹ שְׁלֹּשָׁה טְפָחִים. שִׁעוּר חֲבָלִים וְעָבְיָן, יָתֵר עַל טֶפַח,
> כְּדֵי שֶׁיְהֵא הַכֹּל עֲשָׂרָה טְפָחִים</span>:
>
> <span dir="rtl">(י) מַקִּיפִין בַּקָּנִים, וּבִלְבַד שֶׁלֹּא יְהֵא בֵּין קָנֶה לַחֲבֵרוֹ שְׁלֹשָׁה
> טְפָחִים.</span>
>
> <u><span dir="rtl">משנה מסכת סוכה פרק א</span> <span dir="rtl">(הגדרת
> חומרים)</span></u>
>
> <span dir="rtl">(ה) חֲבִילֵי קַשׁ וַחֲבִילֵי עֵצִים וַחֲבִילֵי זְרָדִין, אֵין מְסַכְּכִין בָּהֶן.
> וְכֻלָּן שֶׁהִתִּירָן, כְּשֵׁרוֹת. וְכֻלָּן כְּשֵׁרוֹת לַדְּפָנוֹת</span>:
>
> <span dir="rtl">(ו) מְסַכְּכִין בַּנְּסָרִים, דִּבְרֵי רַבִּי יְהוּדָה. וְרַבִּי מֵאִיר אוֹסֵר. נָתַן
> עָלֶיהָ נֶסֶר שֶׁהוּא רָחָב אַרְבָּעָה טְפָחִים, כְּשֵׁרָה, וּבִלְבַד שֶׁלֹא יִישַׁן תַּחְתָּיו:</span>
>
> <span dir="rtl">מה מותר לקחת איתך בשבת לרשות הרבים (אם אין
> עירוב)</span>
>
> <u><span dir="rtl">משנה מסכת שבת פרק ו</span> <span dir="rtl">(הגדרת
> חפצים)</span></u>
>
> <span dir="rtl">(ב) לֹא יֵצֵא הָאִישׁ בְּסַנְדָּל הַמְסֻמָּר, וְלֹא בְיָחִיד בִּזְמַן שֶׁאֵין בְּרַגְלוֹ
> מַכָּה, וְלֹא בִתְפִלִּין, וְלֹא בְקָמֵיעַ בִּזְמַן שֶׁאֵינוֹ מִן הַמֻּמְחֶה, וְלֹא בְשִׁרְיוֹן, וְלֹא בְקַסְדָּא,
> וְלֹא בְמַגָּפַיִם. וְאִם יָצָא, אֵינוֹ חַיָּב חַטָּאת</span>:
>
> <span dir="rtl">(ג) לֹא תֵצֵא אִשָּׁה בְּמַחַט הַנְּקוּבָה, וְלֹא בְטַבַּעַת שֶׁיֵּשׁ עָלֶיהָ חוֹתָם,
> וְלֹא בְכֻלְיָאר, וְלֹא בְכוֹבֶלֶת, וְלֹא בִצְלוֹחִית שֶׁל פַּלְיָטוֹן. וְאִם יָצְתָה, חַיֶּבֶת חַטָּאת,
> דִּבְרֵי רַבִּי מֵאִיר. וַחֲכָמִים פּוֹטְרִין בְּכוֹבֶלֶת וּבִצְלוֹחִית שֶׁל פַּלְיָטוֹן:</span>
>
> <u><span dir="rtl">משנה מסכת שבת פרק ב</span> <span dir="rtl">- במה
> מדליקים נרות. (הגדרת חומרים)</span></u>
>
> <span dir="rtl">(א) בַּמֶּה מַדְלִיקִין וּבַמֶּה אֵין מַדְלִיקִין. אֵין מַדְלִיקִין לֹא בְלֶכֶשׁ,
> וְלֹא בְחֹסֶן, וְלֹא בְכָלָךְ, וְלֹא בִפְתִילַת הָאִידָן, וְלֹא בִפְתִילַת הַמִּדְבָּר, וְלֹא בִירוֹקָה שֶׁעַל
> פְּנֵי הַמָּיִם. לֹא בְזֶפֶת, וְלֹא בְשַׁעֲוָה, וְלֹא בְשֶׁמֶן קִיק, וְלֹא בְשֶׁמֶן שְׂרֵפָה, וְלֹא בְאַלְיָה,
> וְלֹא בְחֵלֶב. נַחוּם הַמָּדִי אוֹמֵר, מַדְלִיקִין בְּחֵלֶב מְבֻשָּׁל. וַחֲכָמִים אוֹמְרִים, אֶחָד מְבֻשָּׁל
> וְאֶחָד שֶׁאֵינוֹ מְבֻשָּׁל אֵין מַדְלִיקִין בּוֹ:</span>
>
> <span dir="rtl">בעיות משפטיות.</span>
>
> <u><span dir="rtl">משנה מסכת סנהדרין פרק ח</span>
> <span dir="rtl">(הגדרת קטן, נער, בוגר, וכמויות)</span></u>
>
> <span dir="rtl">(א) בֵּן סוֹרֵר וּמוֹרֶה, מֵאֵימָתַי נַעֲשֶׂה בֵן סוֹרֵר וּמוֹרֶה, מִשֶּׁיָּבִיא
> שְׁתֵּי שְׂעָרוֹת וְעַד שֶׁיַּקִּיף זָקָן, הַתַּחְתּוֹן וְלֹא הָעֶלְיוֹן, אֶלָּא שֶׁדִּבְּרוּ חֲכָמִים בְּלָשׁוֹן
> נְקִיָּה. שֶׁנֶּאֱמַר (דברים כא) כִּי יִהְיֶה לְאִישׁ בֵּן, בֵּן וְלֹא בַת, בֵּן וְלֹא אִישׁ. הַקָּטָן
> פָּטוּר, שֶׁלֹּא בָא לִכְלָל מִצְוֹת</span>:
>
> <span dir="rtl">(ב) מֵאֵימָתַי חַיָּב, מִשֶּׁיֹּאכַל טַרְטֵימַר בָּשָׂר וְיִשְׁתֶּה חֲצִי לֹג יַיִן
> הָאִיטַלְקִי. רַבִּי יוֹסֵי אוֹמֵר, מָנֶה בָשָׂר וְלֹג יָיִן.</span>

<span dir="rtl">במקום אחר, אומרים "לא היה ולא נברא" לגבי הלכה זו, אך זה
לא מענייננו כאן.</span>

<span dir="rtl">ההגדרה המדויקת, שבה עוסקים תנאים, אמוראים, גאונים,
ראשונים ואחרונים עד ימינו היא המאפיינת את המצוות הפולחניות.</span>

<span dir="rtl">הנה דוגמה לשאלת רב היום (מתוך אתר "כיפה":</span>

<span dir="rtl">שלום</span>,

<span dir="rtl">האם מותר להשתמש במוניטור שמשמש להשגחה על תינוק
בשבת</span>?

<span dir="rtl">צד אחד של המוניטור הוא מצלמה שנשארת קבועה על מיטת
התינוק, והצד השני הוא מכשיר אלחוטי שמשדר את התמונה והקול מאותה המצלמה
ונמצא אצל ההורים</span>.

<span dir="rtl">בנוסף - אם מותר, האם מותר גם לטלטל את המכשיר שנמצא אצל
ההורים מחדר לחדר? (המכשיר כאמור אלחוטי)</span>.

<span dir="rtl">תודה</span>.

**<span dir="rtl">תוכן התשובה</span>:**

<span dir="rtl">בס"ד</span>

<span dir="rtl">שלום ברכה</span>

<span dir="rtl">המכשיר המשדר הוא קבוע במטת התינוק, והשאלה היא על
המוניטור שנותן תמונה להורים. על כן נראה שאם המתח הוא קבוע ואין חשש של
כיבוי יש מקום להקל בהעברה ממקום למקום, כדין שעון מאיר שמותר לטלטל ולא
חוששים שמא יפסיק לעבוד ו/או יבוא להדליק ולראות טוב יותר, כך גם מוניטור
זה. אולם אם בגלל המעבר בבית וכדו' יש מקומות טובים יותר בקליטה או פחות
טובים, זה רק שינוי בעוצמת האות, והדבר מותר בשבת, אבל אם יש בבית מקומות
שאין קליטה ויביא לכבוי והדלקה חוזר של המוניטור, כאון יש ספק גדול האם
להתיר, ועדיף להחמיר</span>.

<span dir="rtl">בברכת התורה והארץ</span>

<span dir="rtl">יהודה הלוי עמיחי</span>

<span dir="rtl">מכון התורה והארץ</span>

<span dir="rtl">זו דוגמה לשאלה פולחנית, שבה הרב פוסק עד כמה שאפשר בהתאם
"מה שכתוב בספרים" או "מה שפסקו לפניו", ולמעשה, לפי מה שכל קבוצת
ההתייחסות שלו בין הרבנים, תפסוק.</span>

<span dir="rtl">אמת, התורה והתושב"ע עוסקים גם בבעיות משפטיות.</span>

<span dir="rtl">מנסים לדייק גם בהם, כמו גם, כל חוקי הכנסת היום.</span>

> <u><span dir="rtl">משנה מסכת בבא מציעא פרק ו</span></u>
>
> <span dir="rtl">(ד) הַשּׂוֹכֵר אֶת הַפָּרָה לַחֲרשׁ בָּהָר וְחָרַשׁ בַּבִּקְעָה, אִם נִשְׁבַּר הַקַּנְקַן,
> פָּטוּר. בַּבִּקְעָה וְחָרַשׁ בָּהָר, אִם נִשְׁבַּר הַקַּנְקַן, חַיָּב. לָדוּשׁ בַּקִּטְנִית וְדָשׁ בַּתְּבוּאָה,
> פָּטוּר, לָדוּשׁ בַּתְּבוּאָה וְדָשׁ בַּקִּטְנִית, חַיָּב, מִפְּנֵי שֶׁהַקִּטְנִית מַחֲלֶקֶת:</span>

<span dir="rtl">אבל יש אבל גדול. המשפט, בניגוד לפולחן, הוא בין אנשים,
תמיד יש מחלוקת, נדרש שופט, והשופט נתון ללחצים.</span>

<span dir="rtl">נושא השוחד, והטיית משפט, שכבר עסקנו בו פעם, מעסיק את
התורה:</span>

<u><span dir="rtl">ספר ויקרא פרק יט</span></u>

<span dir="rtl">(טו) לֹא תַעֲשׂוּ עָוֶל בַּמִּשְׁפָּט לֹא תִשָּׂא פְנֵי דָל וְלֹא תֶהְדַּר פְּנֵי גָדוֹל
בְּצֶדֶק תִּשְׁפֹּט עֲמִיתֶךָ:</span>

<u><span dir="rtl">ספר דברים פרק טז</span></u>

<span dir="rtl">(יט) לֹא תַטֶּה מִשְׁפָּט לֹא תַכִּיר פָּנִים וְלֹא תִקַּח שֹׁחַד כִּי הַשֹּׁחַד יְעַוֵּר
עֵינֵי חֲכָמִים וִיסַלֵּף דִּבְרֵי צַדִּיקִם:</span>

<span dir="rtl">ויותר מכך את הנביאים.</span>

<u><span dir="rtl">ספר ישעיה פרק א</span></u>

<span dir="rtl">(כג) שָׂרַיִךְ סוֹרְרִים וְחַבְרֵי גַּנָּבִים כֻּלּוֹ אֹהֵב שֹׁחַד וְרֹדֵף שַׁלְמֹנִים
יָתוֹם לֹא יִשְׁפֹּטוּ וְרִיב אַלְמָנָה לֹא יָבוֹא אֲלֵיהֶם:</span>

<u><span dir="rtl">ספר ישעיה פרק יא (מתאים לפסוקים מספר דברים. רק אלוהים
יוכל לשפוט בצדק...)</span></u>

<span dir="rtl">(א) וְיָצָא חֹטֶר מִגֶּזַע יִשָׁי וְנֵצֶר מִשָּׁרָשָׁיו יִפְרֶה</span>:

<span dir="rtl">(ב) וְנָחָה עָלָיו רוּחַ יְהֹוָה רוּחַ חָכְמָה וּבִינָה רוּחַ עֵצָה וּגְבוּרָה רוּחַ
דַּעַת וְיִרְאַת יְהֹוָה</span>:

<span dir="rtl">(ג) וַהֲרִיחוֹ בְּיִרְאַת יְהֹוָה וְלֹא לְמַרְאֵה עֵינָיו יִשְׁפּוֹט וְלֹא לְמִשְׁמַע
אָזְנָיו יוֹכִיחַ</span>:

<span dir="rtl">(ד) וְשָׁפַט בְּצֶדֶק דַּלִּים וְהוֹכִיחַ בְּמִישׁוֹר לְעַנְוֵי אָרֶץ וְהִכָּה אֶרֶץ בְּשֵׁבֶט
פִּיו וּבְרוּחַ שְׂפָתָיו יָמִית רָשָׁע:</span>

<span dir="rtl">ועוד פסוקים רבים שלא הבאתי כאן.</span>

<span dir="rtl">גם המשנה לא מתעלמת מהבעיה:</span>

<u><span dir="rtl">משנה מסכת פאה פרק ח</span></u>

<span dir="rtl">וְכָל דַּיָּן שֶׁלּוֹקֵחַ שֹׁחַד וּמַטֶּה אֶת הַדִּין, אֵינוֹ מֵת מִן הַזִּקְנָה עַד
שֶׁעֵינָיו כֵּהוֹת, שֶׁנֶּאֱמַר (שמות כג) וְשֹׁחַד לֹא תִקָּח כִּי הַשֹּׁחַד יְעַוֵּר פִּקְחִים וְגוֹ':</span>

<span dir="rtl">אלא שהנושא הזה קשה. אנו רואים בעינינו כמה מסובך נושא
השוחד.</span>

<span dir="rtl">ונושא הטיית המשפט, משוא פנים (מבחן בוזגלו) מסובך הרבה
יותר.</span>

<span dir="rtl">הפסיקה בנושאים הפולחניים מדידה יותר ולכן קלה יותר.  
</span>

<span dir="rtl">אין ספק שגם נושא הצדקה מעסיק את התורה:</span>

<u><span dir="rtl">ספר דברים פרק טו</span></u>

<span dir="rtl">(ז) כִּי יִהְיֶה בְךָ אֶבְיוֹן מֵאַחַד אַחֶיךָ בְּאַחַד שְׁעָרֶיךָ בְּאַרְצְךָ אֲשֶׁר יְהֹוָה
אֱלֹהֶיךָ נֹתֵן לָךְ לֹא תְאַמֵּץ **אֶת לְבָבְךָ** וְלֹא תִקְפֹּץ אֶת יָדְךָ מֵאָחִיךָ הָאֶבְיוֹן</span>:

<span dir="rtl">(ח) כִּי פָתֹחַ תִּפְתַּח אֶת יָדְךָ לוֹ וְהַעֲבֵט תַּעֲבִיטֶנּוּ דֵּי מַחְסֹרוֹ אֲשֶׁר
יֶחְסַר לוֹ</span>:

<span dir="rtl">(ט) הִשָּׁמֶר לְךָ פֶּן יִהְיֶה דָבָר **עִם לְבָבְךָ** בְלִיַּעַל לֵאמֹר קָרְבָה שְׁנַת
הַשֶּׁבַע שְׁנַת הַשְּׁמִטָּה וְרָעָה עֵינְךָ בְּאָחִיךָ הָאֶבְיוֹן וְלֹא תִתֵּן לוֹ וְקָרָא עָלֶיךָ אֶל יְהֹוָה וְהָיָה
בְךָ חֵטְא</span>:

<span dir="rtl">(י) נָתוֹן תִּתֵּן לוֹ **וְלֹא יֵרַע לְבָבְךָ** בְּתִתְּךָ לוֹ כִּי בִּגְלַל הַדָּבָר
הַזֶּה יְבָרֶכְךָ יְהֹוָה אֱלֹהֶיךָ בְּכָל מַעֲשֶׂךָ וּבְכֹל מִשְׁלַח יָדֶךָ</span>:

<u><span dir="rtl">ספר ישעיה פרק נח</span></u>

<span dir="rtl">(ה) הֲכָזֶה יִהְיֶה צוֹם אֶבְחָרֵהוּ יוֹם עַנּוֹת אָדָם נַפְשׁוֹ הֲלָכֹף כְּאַגְמֹן
רֹאשׁוֹ וְשַׂק וָאֵפֶר יַצִּיעַ הֲלָזֶה תִּקְרָא צוֹם וְיוֹם רָצוֹן לַיהֹוָה</span>:

<span dir="rtl">(ו) הֲלוֹא זֶה צוֹם אֶבְחָרֵהוּ פַּתֵּחַ חַרְצֻבּוֹת רֶשַׁע הַתֵּר אֲגֻדּוֹת מוֹטָה
וְשַׁלַּח רְצוּצִים חָפְשִׁים וְכָל מוֹטָה תְּנַתֵּקוּ</span>:

<span dir="rtl">(ז) הֲלוֹא פָרֹס לָרָעֵב לַחְמֶךָ וַעֲנִיִּים מְרוּדִים תָּבִיא בָיִת כִּי תִרְאֶה
עָרֹם וְכִסִּיתוֹ וּמִבְּשָׂרְךָ לֹא תִתְעַלָּם</span>:

<span dir="rtl">(ח) אָז יִבָּקַע כַּשַּׁחַר אוֹרֶךָ וַאֲרֻכָתְךָ מְהֵרָה תִצְמָח **וְהָלַךְ לְפָנֶיךָ צִדְקֶךָ
כְּבוֹד יְהֹוָה יַאַסְפֶךָ**:</span>

<span dir="rtl">אין זה אומר, חלילה, שרבנים לא עסקו בנושאי צדקה. מובן
שבכל הדורות עסקו בהם.</span>

<span dir="rtl">אבל, בניגוד לפולחן, בנושאי צדקה "אין מידה". הנושא נתון
ללב. יהודי שמרבה בצדקה הוא חסיד כמו כל אדם שעוסק בצדקה, אך זה לא יכול
לאפיין אותו כיהודי.</span>

<span dir="rtl">בגישה האגדית, יש חובה לתת לעני "את כל מחסורו". כלומר, אם
אדם ירד מנכסיו יש לאפשר לו את רמת החיים הקודמת. זה, כמובן,
אבסורדי.</span>

<u><span dir="rtl">תוספתא מסכת פאה פרק ד</span></u>

<span dir="rtl">(י) עני שנתן פרוטה לקופה ופרוסה לתמחוי מקבלין אותה ממנו
אם לא נתן אין מחייבין אותו ליתן.....</span>

<span dir="rtl">היה משתמש בכלי מילת נותנין לו כלי מילת, מטה נותנין לו
מטה, עיסה נותנין לו (כלי) עיסה, פת נותנין לו פת, להאכילו בתוך פיו
מאכילין לו בתוך פיו, שנא' (דברים טו) די מחסורו אשר יחסר לו. אפי' עבד
אפי' סוס. ....</span>

<span dir="rtl">מעשה בהלל הזקן שנתן לעני בן טובים סוס שהיה מתעמל בו,
ועבד שהיה משמשו.</span>

<span dir="rtl">שוב, מעשה באנשי הגליל שהיו מעלין לזקן אחד ליטרא \[אחת\]
בשר ציפורי בכל יום:</span>

<span dir="rtl">ייתכן ש"הנותן" הוא רשות ציבורית, אבל הדוגמא האגדית היא
דווקא הלל, ואנשים פרטיים. מובן, שזה לא מעשי.</span>

<span dir="rtl">והנה עוד אגדה בנושא, שמדגימה את הבעיה:</span>

<span dir="rtl">עני אחד בא אל רבי נחמיה וביקש מזון. שאלו רבי נחמיה מה
אתה אוכל בדרך כלל? ענה לו העני אני רגיל לאכול בשר שמן ויין ישן. שאלו רבי
נחמיה האם אתה רוצה לאכול יחד אתי תבשיל העשוי מעדשים? אכל העני את אותו
התבשיל ומת. אמר רבי נחמיה אוי לו **לאותו עני** שהרגו נחמיה (רבי נחמיה
האשים את העני בפינוק יתר שגרם למותו).</span>

<span dir="rtl">שואלים חכמי התלמוד הרי רבי נחמיה היה צריך לומר **אוי לו
לנחמיה שהרגו לעני** (, שהרי רבי נחמיה גרם למותו מפני שלא נתן לעני את
המאכל שהיה רגיל אליו). תשובת חכמי התלמוד היא שרבי נחמיה האמין שהעני עצמו
אשם במותו כי אסור היה לו להתפנק כל כך.</span>

<span dir="rtl">כלומר, המידה של "כל מחסורו" נפסלת.</span>

<span dir="rtl">באגדות אפשר הכל. בפועל יש גבול למידה שניתן לעזור לעני,
ובדרך כלל הבעיה היא הפוכה, חוסר העזרה. ובכל זאת כאשר באים האמוראים לנסות
לקבוע מידה, להפתעתנו הם קובעים מידת מכסימום:</span>

<u><span dir="rtl">תלמוד בבלי מסכת כתובות דף נ/א</span></u>

<span dir="rtl">א"ר אילעא, באושא התקינו, המבזבז אל יבזבז יותר מחומש.
תניא נמי הכי המבזבז אל יבזבז יותר מחומש **שמא יצטרך לבריות.** ומעשה באחד
שבקש לבזבז \[יותר מחומש\] ולא הניח לו חבירו. ומנו רבי ישבב. ואמרי לה רבי
ישבב ולא הניחו חבירו ומנו רבי עקיבא.</span>

<span dir="rtl">"המבזבז" כאן, הוא לא מי שעושה חיים במסעדות פאר, אלא
התורם לצדקה.</span>

<u><span dir="rtl">ירושלמי פיאה פרק א הלכה א</span>
<span dir="rtl">(פרשנות על "גמילות חסדים שאין לה שיעור"</span></u>

<span dir="rtl">גמילות חסדים: הדא דתימר בגופו, אבל בממונו יש לו שיעור,
ואתייא כיי דמר ר"ש בן לקיש בשם רבי יוסי בן חנינא באושא נמנו שיהא אדם
מפריש חומש מנכסיו למצוה.</span>

<span dir="rtl">בעוד שבירושלמי רואים את הצדקה כמס קבוע של 20% ומתווכחים
בהמשך אם זה מהקרן או מהרווחים... בבבלי, המאוחר יותר, בכלל רואים את
"החומש" כמכסימום שאין לעבור עליו, ובויכוח על המינימום מגיעים ל 2%... וכל
זה תיאורטי, מי יכול למדוד...</span>

<span dir="rtl">והרמב"ם מתלבט...</span>

<u><span dir="rtl">רמב"ם פירוש המשניות - מסכת פאה פרק א</span></u>

<span dir="rtl">ומה שאמר בכאן גמ"ח אין לה שיעור, רוצה לומר לעזור האדם
בגופו, אך שיעזור אותו בממונו יש לו שיעור והוא חמישית ממונו, ולא יתחייב
לתת יותר מחמישית ממונו, לבד אם עשה כן במדת חסידות, ואמרו (כתובות דף נ.),
נמנו באושא להיות אדם מפריש חומש נכסיו למצוה, וביאור זאת ההלכה אצלי מה
שאומר, והוא כשהאדם יראה שבוים שהוא חייב לפדותם כאשר צוה הקב"ה, או רעבים
או ערומים שהוא חייב להשביעם ולכסות מערומיהם, כמו שאמר די מחסורו אשר יחסר
לו (דברים טו), ופירושו למלאות חסרונם כשיהיה מה שיחסר להם או מה שיצטרכו
לפדיונם, פחות מחמישית ממונו או כפי חמישיתו, אבל אם יצטרך לתת להם יותר מן
החומש, יתן חמישית בלבד ויסתלק מלתת עוד, ולא יהיה עון עליו בהמנעו להשלים
כל מה שצריך להם, לפי שצרכם יותר מן החומש, אבל אם לא נזדמן לו דבר מאשר
זכרנו, יוציא החומש מן הריוח, ולא מן הקרן ויתנהו בצרכי מצות.</span>

<span dir="rtl">במשנה תורה הרמב"ם מנסה להיות יותר מדויק.</span>

<u><span dir="rtl">רמב"ם יד החזקה - הלכות מתנות עניים פרק ז</span></u>

> <span dir="rtl">(א) מצות עשה ליתן צדקה לעניים כפי מה שראוי לעני, אם
> היתה יד הנותן משגת. שנאמר פתוח תפתח את ידך לו, ונאמר והחזקת בו גר
> ותושב וחי עמך, ונאמר וחי אחיך עמך: \[אבל מי יודע עם יד הנותן
> משגת?\]</span>
>
> <span dir="rtl">.......</span>
>
> <span dir="rtl">(ה) בא העני ושאל די מחסורו ואין יד הנותן משגת, נותן לו
> כפי השגת ידו, וכמה? עד חמישית נכסיו מצוה מן המובחר, ואחד מעשרה בנכסיו
> בינוני, פחות מכאן עין רעה, ולעולם לא ימנע עצמו משלישית השקל בשנה. וכל
> הנותן פחות מזה לא קיים מצוה. ואפילו עני המתפרנס מן הצדקה חייב ליתן
> צדקה לאחר:</span>
>
> <span dir="rtl">\[בגלל הקושי לחייב, הרמב"ם מחלק ציונים\]</span>
>
> <span dir="rtl">......</span>
>
> <span dir="rtl">(י) מי שאינו רוצה ליתן צדקה או שיתן מעט ממה שראוי לו
> בית דין כופין אותו ומכין אותן מכת מרדות עד שיתן מה שאמדוהו ליתן.
> ויורדין לנכסיו בפניו ולוקחין ממנו מה שראוי לו ליתן וממשכנין על הצדקה
> ואפילו בערבי שבתות:</span>
>
> <span dir="rtl">כאן הרמב"ם מדבר כבר על **צדקה ממוסדת**, מדיניות רווחה
> של קהילה עם כוח.  
> בקהילה שיש בה "גבאי צדקה".</span>
>
> <span dir="rtl">למעשה הוא מנסה להתאים את החוק התלמודי שעדיין מדבר על
> צדקה פרטית שאין לה מידה, למצב בימיו ובקהילתו, שאז הרשות יכולה לקבוע
> מדיניות רווחה.</span>
>
> <span dir="rtl">צריך לציין שיש בתורה, מצוות בעלות משמעות חברתית דרמטית
> וברורה, והם שמיטת חובות בשנת שמיטה, והחזרת אדמות ששועבדו בגלל חוב,
> בשנת היובל. ויחד עם זה צריך לציין שהן, כנראה, **מעולם לא בוצעו.**
> שמיטת חובות בוטלה פורמלית על ידי הפרוזבול של הלל, לאחר שנראה שאינה
> מבוצעת בפועל, ואף מסיבה נזק לנזקקים, וחוקי היובל, פורמלית בוטלו לאחר
> החורבן, אך לא שמענו על ביצועם קודם. הניסיון למסד מצווה חברתית כמצוות
> עשה פולחנית נכשל.</span>
>
> <span dir="rtl">אכיפת מצווה חברתית היא בעיה אמיתית.</span>
>
> <span dir="rtl">יש מצוות מעורבות, פולחניות וחברתיות, כגון מצוות השבת
> שכוללת "למען ינוח עבדך ואמתך כמוך" וכו'. אבל, קל מאוד להעסיק "גוי של
> שבת", ואוי לו למי שמטלטל מטריה במקום שאין עירוב. כלומר עקיפת המצוות של
> החסד קלה, (בדרך כלל על ידי הגדרה מצומצמת של הזכאים לחסד), אבל עבירה על
> המצוות הפולחניות המדויקות תזוהה בקלות.</span>
>
> <span dir="rtl">חכמי ישראל עוסקים בנושאים הערכיים, "שאין להם שיעור"
> מהתנ"ך ועד ימינו. הנושאים חשובים לחכמי ישראל, אבל בנושאים אלה הם,
> למעשה, חסרי אונים כנגד הציבור, ולכן דבריהם הם דברי מוסר וחינוך
> בלבד:</span>

<u><span dir="rtl">ספר הושע פרק ו</span></u>

<span dir="rtl">(ו) כִּי חֶסֶד חָפַצְתִּי וְלֹא זָבַח וְדַעַת אֱלֹהִים מֵעֹלוֹת:</span>

<u><span dir="rtl">ספר מיכה פרק ו</span></u>

<span dir="rtl">(ז) הֲיִרְצֶה יְהֹוָה בְּאַלְפֵי אֵילִים בְּרִבְבוֹת נַחֲלֵי שָׁמֶן הַאֶתֵּן בְּכוֹרִי
פִּשְׁעִי פְּרִי בִטְנִי חַטַּאת נַפְשִׁי</span>:

<span dir="rtl">(ח) הִגִּיד לְךָ אָדָם מַה טּוֹב וּמָה יְהֹוָה דּוֹרֵשׁ מִמְּךָ כִּי אִם עֲשׂוֹת מִשְׁפָּט
וְאַהֲבַת חֶסֶד וְהַצְנֵעַ לֶכֶת עִם אֱלֹהֶיךָ:</span>

<u><span dir="rtl">משנה מסכת אבות פרק ו</span></u>

<span dir="rtl">כַּךְ הִיא דַּרְכָּהּ שֶׁל תּוֹרָה, פַּת בַּמֶּלַח תֹּאכֵל וּמַיִם בַּמְּשׂוּרָה תִּשְׁתֶּה וְעַל
הָאָרֶץ תִּישָׁן וְחַיֵּי צַעַר תִּחְיֶה וּבַתּוֹרָה אַתָּה עָמֵל אִם אַתָּה עֹשֶׂה כֵּן אַשְׁרֶיךָ וְטוֹב לָךְ אַשְׁרֶיךָ
בָּעוֹלָם הַזֶּה וְטוֹב לָךְ לָעוֹלָם הַבָּא</span>:

<span dir="rtl">(ה) אַל תְּבַקֵּשׁ גְּדֻלָּה לְעַצְמְךָ, וְאַל תַּחְמוֹד כָּבוֹד, יוֹתֵר מִלִּמּוּדֶךָ עֲשֵׂה,
וְאַל תִּתְאַוֶּה לְשֻׁלְחָנָם שֶׁל שָׂרִים, שֶׁשֻּׁלְחָנְךָ גָּדוֹל מִשֻּׁלְחָנָם וְכִתְרְךָ גָּדוֹל מִכִּתְרָם,</span>

<u><span dir="rtl">תלמוד בבלי מסכת שבת דף לא/א</span></u>

<span dir="rtl">מעשה בנכרי אחד שבא לפני שמאי אמר לו גיירני על מנת
שתלמדני כל התורה כולה כשאני עומד על רגל אחת דחפו באמת הבנין שבידו בא
לפני הלל גייריה אמר לו דעלך סני לחברך לא תעביד זו היא כל התורה כולה
ואידך פירושה הוא זיל גמור:</span>

> <span dir="rtl"><u>איגרת הרמב"ן (ספרד, נפטר 1270 בישראל)</u></span>

"<span dir="rtl">שְׁמַע בְּנִי מוּסַר אָבִיךָ, וְאַל תִּטֹּשׁ תּוֹרַת אִמֶּךָ</span>".

<span dir="rtl">תִּתְנַהֵג תָּמִיד לְדַבֵּר כָּל דְּבָרֶיךָ בְּנַחַת, לְכָל אָדָם וּבְכָל עֵת, וּבַזֶּה
תִּנָּצֵל מִן הַכַּעַס, שֶׁהִיא מִדָּה רָעָה לְהַחְטִיא בְּנֵי אָדָם. וְכֵן אָמְרוּ רַבּוֹתֵינוּ ז"ל: כָּל
הַכּוֹעֵס – כָּל מִינֵי גֵיהִנּוֹם שׁוֹלְטִים בּוֹ, שֶׁנֶּאֱמַר: "וְהָסֵר כַּעַס מִלִּבֶּךָ, וְהַעֲבֵר רָעָה
מִבְּשָׂרֶךָ". וְאֵין "רָעָה" אֶלָּא גֵיהִנּוֹם, שֶׁנֶּאֱמַר: "וְגַם רָשָׁע לְיוֹם רָעָה</span>".  
<span dir="rtl">וְכַאֲשֶׁר תִּנָּצֵל מִן הַכַּעַס, תַּעֲלֶה עַל לִבְּךָ מִדַּת הָעֲנָוָה, שֶׁהִיא מִדָּה טוֹבָה
מִכָּל מִדּוֹת טוֹבוֹת, שֶׁנֶּאֱמַר: "עֵקֶב עֲנָוָה, יִרְאַת ה</span>'".  
<span dir="rtl">וּבַעֲבוּר הָעֲנָוָה, תַּעֲלֶה עַל לִבְּךָ מִדַּת הַיִּרְאָה, כִּי תִתֵּן אֶל לִבְּךָ תָּמִיד:
....</span>

<span dir="rtl">לָכֵן הַשְׁפֵּל עַצְמְךָ, וִינַשַֹּאֲךָ הַמָּקוֹם. עַל כֵּן אַפָרֵשׁ לְךָ אֵיךְ תִּתְנַהֵג
בְּמִדַּת הָעֲנָוָה, לָלֶכֶת בָּהּ תָּמִיד: כָּל דְבָרֶיךָ יִהְיוּ בְּנַחַת, וְרֹאשְׁךָ כָּפוּף; וְעֵינֶךָ יַבִּיטוּ
לְמַטָּה לָאָרֶץ, וְלִבְּךָ לְמַעֲלָה; וְאַל תַּבִּיט בִּפְנֵי אָדָם בְּדַבֶּרְךָ עִמוֹ. וְכָל אָדָם יִהְיֶה גָדוֹל
מִמְךָ בְּעֵינֶיךָ: אִם חָכָם אוֹ עָשִׁיר הוּא – עָלֶיךָ לְכַבְּדוֹ. וְאִם רָשׁ הוּא, וְאַתָּה עָשִׁיר אוֹ
חָכָם מִמֶנוּ – חֲשֹׁב בְּלִבְּךָ כִּי אַתָּה חַיָּב מִמֶנוּ, וְהוּא זַכַּאי מִמְךָ. שֶׁאִם הוּא חוֹטֵא – הוּא
שׁוֹגֵג, וְאַתָּה מֵזִיד</span>.  
<span dir="rtl">......</span>.

<span dir="rtl"><u>מתוך "מסילת ישרים" לר' משה חיים לוצאטו (נפטר 1746.
איטליה הולנד).</u></span>

<span dir="rtl">ותראה, אם תתבונן בהוה ברוב העולם, כי רוב אנשי השכל המהיר
והפקחים החריפים ישימו רוב התבוננם והסתכלותם בדקות החכמות ועומק העיונים
איש איש כפי נטית שכלו וחשקו הטבעי. כי יש שיטרחו מאד במחקר הבריאה והטבע,
ואחרים יתנו כל עיונם לתכונה ולהנדסה, ואחרים למלאכות. **ואחרים יכנסו יותר
אל הקדש, דהיינו, למוד התורה הקדושה. מהם בפלפולי ההלכות, מהם במדרשים, מהם
בפסקי הדינים. אך מעטים יהיו מן המין הזה אשר יקבעו עיון ולמוד על עניני
שלמות העבודה, על האהבה, על היראה, על הדבקות, ועל כל שאר חלקי החסידות.**
ולא מפני שאין דברים אלה עקרים אצלם, כי אם תשאל להם, כל אחד יאמר שזהו
העיקר הגדול. ...</span>

<span dir="rtl"><u>מתוך "איגרת המוסר", ר' ישראל סלנטר (נפטר 1883
ליטא).</u></span>

<span dir="rtl">.....</span>

<span dir="rtl">כדומה במחוזותינו אלו, תהילה לאל, איסורי נבילות וטריפות
ודומיהם מוטבעים בנפש הישראלי, **עד אשר לא יצטרך שום איש לאכוף טבעו
ותאוותו להתרחק מהם**, כי המה לו לזרא. הלא לא יעלה חלילה על לב שום אחד
ממוכרי בשר כשר, להתרפות מלדרוש אצל מורה-צדק במצאו שום דבר שיש בו חשש
טרפות באיברים הפנימיים, עם היות לו לפעמים בעניין כזה הפסד מרובה, ואין
יודע בו זולתו. **מורא שמים עליו בטבעו והרגלו**. חלילה לו מרשע להכשיל את
ישראל</span>.  
<span dir="rtl">ואולם, בעונותינו הרבים, במשא ומתן הוא בהיפך: **רוב
בני-אדם לא ידרשו על חשש גזל ועושק מעצמם**, טרם יתבענו חבירו, ומהם אשר גם
אחר התביעה יעשה תחבולות מרמה או יעיז. והלא בתורה הכל שווה, זה לא-תעשה
וזה לא-תעשה, כפי עניין התורה ומשפטיה, "ובשר בשדה טרפה לא תאכלו" (שמות
כב, ל), "לא-תאכלו כל-נבלה" (דברים יד, כא), או "לא-תעשק את-רעך ולא תגזל"
(ויקרא יט, יג) ודומיהם</span>.

<span dir="rtl">\[ר' ישראל טועה. לא הכל שווה. בשר טרפה מוגדר היטב, לא
תעשק... לא תגזול... מוגדר רק הרעיון, אבל העברה היא רציפה.... אם אני עובד
בשחור, וכתוצאה מכך, אין כסף לעזרה לאמהות חד הוריות אני עובר על
המצווה?\]</span>

<span dir="rtl"><u>ר' ישראל מאיר הכהן מראדין (נפטר ב 1933 ) ידוע בכינוי
"החפץ חיים".</u></span>

<span dir="rtl">כתב ספר שלם בנושא "שמירת הלשון".</span>

<span dir="rtl">.... ובפרט בענין שמירת הלשון, דאם יתיר, חס ושלום, לנפשו
להיות מכת מספרי לשון הרע בעולם הזה, וממילא בודאי לא ימנע אזניו גם כן
מלשמע תמיד לשון הרע ורכילות ולקבלם, וגם כדי שיהיה לו אחר כך מה לספר, דזו
היא מדת הולך רכיל לילך ולשמע במקום אחד כדי למכר הסחורה הזו במקום אחר כמו
רוכל בסחורתו....ובודאי יענש כנגדם לעתיד לבוא בנפשו באלה שני החושים
גופייהו שהם הדבור והשמיעה...</span>

<span dir="rtl">ובין הסבות לעבירה זו שנראית לו כקשה ביותר הוא
מונה:</span>

1.  <span dir="rtl">סבת חסרון ידיעה, שאינו יודע איזה מהדבורים יפל תחת
    סוג לשון הרע...</span>

<span dir="rtl">ולכן הוא ממשיך וכותב ספר שלם להצילנו מלשון הרע, אך רבים
משלומי אמוני ישראל, המקיימים שבת וכשרות קלה כבחמורה ומתפללים את כל
הסידור, לא ממש השתכנעו ממנו. כלומר, הוא מנתח יפה את הסיבה לעברה, "שאינו
יודע איזה מהדיבורים יפול תחת סוג לשון הרע", אבל אין לו פיתרון משכנע, כי
כנראה לא קיים כזה.</span>

<span dir="rtl">ואפשר לציין, שכל ספרות המוסר, מהנביאים ועד הנה, **היא
חינוכית בלבד** (ר' ישראל סלנטר אפילו לא הצליח כמעט להכניס לישיבות לימודי
ספרות מוסר!).</span>

<span dir="rtl">לעומת זה ספרות הפולחן, נלמדת לפרטיה, והיא **הלכה למעשה**
באמצעות הרבנים.</span>

<span dir="rtl">הפולחן – בדרך כלל מדויק, עם מידות. ואם צריך להכריע,
הפוסק (הרב) אולי נתון ללחצים, אך אין לו מרחב גדול להכרעה, בדרך
כלל.</span>

<span dir="rtl">המשפט – בין בעלי אינטרסים. לכן השופט בסכנת שוחד, או משוא
פנים.</span>

<span dir="rtl">החסד – כולו תלוי ברצונו של הנותן (או ברשויות אוכפות),
ואין בו מידה.</span>

<span dir="rtl">והסיכום,</span>

<span dir="rtl">בנושאים פולחניים שהם בין האדם לאלוהים, פוסק הרב, שפחות
מושפע מלחץ של השואל (מפני שהשואל מראש רואה בו סמכות), ויותר מושפע מלחץ
רבנים אחרים שהוא רואה בהם קבוצת התייחסות. הנושאים הללו הם הנושאים
העיקריים שמעסיקים את שומרי המצוות ואת הרבנים.</span>

<span dir="rtl">בנושאים משפטיים, השופט תמיד נמצא בסכנה של משוא פנים
(אפילו מבלי להרגיש) או שוחד בצורות שונות.</span>

<span dir="rtl">בנושאי צדקה (חסד), אין תשתית לפסיקה כמותית, והאדם עומד
מול מצפונו. אלא אם כן, הרשות החילונית נוטלת על עצמה את האחריות, על ידי
מיסוי, ואז הנושא הופך פוליטי (אלו קבוצות יזכו לסעד גדול יותר).</span>

<span dir="rtl">ולכן, הפסוק מספר דברים, המתאר את האל הגדול הגיבור
והנורא, מתאר אותו נכון.</span>

<span dir="rtl">רק הוא מסוגל להימנע ממשוא פנים ושוחד, ורק הוא מסוגל
להעניק חסד וצדקה לא מעט מדי אבל גם לא הרבה מדי...</span>

<span dir="rtl">ואולי גם הפסוק מרמז, שהפולחן נשאר למאמינים, "שומרי
המצוות", ואת המשפט הם השאירו למדינה, ואת הצדקה או למדינה או לטוב ליבו של
הציבור (גם שלהם כמובן).</span>

<span dir="rtl">ויהודי, יכול להשלים עם דיכוי הגר, עם מרמה, עם שוחד,
ובלבד שיכרוך את התפילין בדיוק שבע פעמים בשיטה הנכונה (לפי העדה!), והריהו
מממש את זהותו כיהודי.</span>
