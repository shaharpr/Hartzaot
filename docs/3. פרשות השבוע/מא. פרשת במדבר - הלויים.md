**<span dir="rtl"><u>פרשת במדבר – הלוויים</u></span>**

<u><span dir="rtl">ספר במדבר פרק א</span></u>

<span dir="rtl">(מז) וְהַלְוִיִּם לְמַטֵּה אֲבֹתָם לֹא הָתְפָּקְדוּ בְּתוֹכָם</span>:

<span dir="rtl">(מח) וַיְדַבֵּר יְהֹוָה אֶל משֶׁה לֵּאמֹר</span>:

<span dir="rtl">(מט) אַךְ אֶת מַטֵּה לֵוִי לֹא תִפְקֹד וְאֶת רֹאשָׁם לֹא תִשָּׂא בְּתוֹךְ בְּנֵי
יִשְׂרָאֵל</span>:

<span dir="rtl">(נ) וְאַתָּה הַפְקֵד אֶת הַלְוִיִּם עַל מִשְׁכַּן הָעֵדֻת וְעַל כָּל כֵּלָיו וְעַל כָּל
אֲשֶׁר לוֹ הֵמָּה יִשְׂאוּ אֶת הַמִּשְׁכָּן וְאֶת כָּל כֵּלָיו וְהֵם יְשָׁרֲתֻהוּ וְסָבִיב לַמִּשְׁכָּן יַחֲנוּ</span>:

<span dir="rtl">(נא) וּבִנְסֹעַ הַמִּשְׁכָּן יוֹרִידוּ אֹתוֹ הַלְוִיִּם וּבַחֲנֹת הַמִּשְׁכָּן יָקִימוּ אֹתוֹ
הַלְוִיִּם **וְהַזָּר הַקָּרֵב יוּמָת**:</span>

<u><span dir="rtl">ספר במדבר פרק ג</span></u>

<span dir="rtl">(ה) וַיְדַבֵּר יְהֹוָה אֶל משֶׁה לֵּאמֹר</span>:

<span dir="rtl">(ו) הַקְרֵב אֶת מַטֵּה לֵוִי וְהַעֲמַדְתָּ אֹתוֹ לִפְנֵי אַהֲרֹן הַכֹּהֵן וְשֵׁרְתוּ
אֹתוֹ</span>:

<span dir="rtl">(ז) וְשָׁמְרוּ אֶת מִשְׁמַרְתּוֹ וְאֶת מִשְׁמֶרֶת כָּל הָעֵדָה לִפְנֵי אֹהֶל מוֹעֵד לַעֲבֹד
אֶת עֲבֹדַת הַמִּשְׁכָּן</span>:

<span dir="rtl">(ח) וְשָׁמְרוּ אֶת כָּל כְּלֵי אֹהֶל מוֹעֵד וְאֶת מִשְׁמֶרֶת בְּנֵי יִשְׂרָאֵל לַעֲבֹד אֶת
עֲבֹדַת הַמִּשְׁכָּן</span>:

<span dir="rtl">(ט) וְנָתַתָּה אֶת הַלְוִיִּם לְאַהֲרֹן וּלְבָנָיו נְתוּנִם נְתוּנִם הֵמָּה לוֹ מֵאֵת
בְּנֵי יִשְׂרָאֵל</span>:

<span dir="rtl">(י) וְאֶת אַהֲרֹן וְאֶת בָּנָיו תִּפְקֹד וְשָׁמְרוּ אֶת כְּהֻנָּתָם **וְהַזָּר הַקָּרֵב
יוּמָת**</span>:

<span dir="rtl">(יא) וַיְדַבֵּר יְהֹוָה אֶל משֶׁה לֵּאמֹר</span>:

<span dir="rtl">(יב) **וַאֲנִי הִנֵּה לָקַחְתִּי אֶת הַלְוִיִּם מִתּוֹךְ בְּנֵי יִשְׂרָאֵל תַּחַת כָּל
בְּכוֹר פֶּטֶר רֶחֶם מִבְּנֵי יִשְׂרָאֵל וְהָיוּ לִי הַלְוִיִּם**</span>**:**

<span dir="rtl">(יג) כִּי לִי כָּל בְּכוֹר בְּיוֹם הַכֹּתִי כָל בְּכוֹר בְּאֶרֶץ מִצְרַיִם הִקְדַּשְׁתִּי
לִי כָל בְּכוֹר בְּיִשְׂרָאֵל מֵאָדָם עַד בְּהֵמָה לִי יִהְיוּ אֲנִי יְהֹוָה:</span>

<u><span dir="rtl">תלמוד בבלי מסכת סנהדרין דף פד/א</span></u>

<span dir="rtl">זר ששימש במקדש: תניא רבי ישמעאל אומר נאמר כאן והזר הקרב
יומת ונאמר להלן כל הקרב הקרב אל משכן ה' ימות מה להלן בידי שמים אף כאן
בידי שמים רבי עקיבא אומר נאמר כאן והזר הקרב יומת ונאמר להלן והנביא ההוא
או חולם החלום ההוא יומת מה להלן בסקילה אף כאן בסקילה...</span>

<span dir="rtl">ומיהו הזר הראוי למיתה – כל מי שאינו מבני לוי. אל תידחק
ואל תתחרה בנו.</span>

<u><span dir="rtl">ספר במדבר פרק יח</span></u>

<span dir="rtl">(כ) וַיֹּאמֶר יְהֹוָה אֶל אַהֲרֹן בְּאַרְצָם לֹא תִנְחָל וְחֵלֶק לֹא יִהְיֶה לְךָ
בְּתוֹכָם אֲנִי חֶלְקְךָ וְנַחֲלָתְךָ בְּתוֹךְ בְּנֵי יִשְׂרָאֵל</span>:

<span dir="rtl">(כא) וְלִבְנֵי לֵוִי הִנֵּה נָתַתִּי כָּל מַעֲשֵׂר בְּיִשְׂרָאֵל לְנַחֲלָה חֵלֶף עֲבֹדָתָם
אֲשֶׁר הֵם עֹבְדִים אֶת עֲבֹדַת אֹהֶל מוֹעֵד</span>:

<span dir="rtl">(כב) וְלֹא יִקְרְבוּ עוֹד בְּנֵי יִשְׂרָאֵל אֶל אֹהֶל מוֹעֵד לָשֵׂאת חֵטְא
לָמוּת</span>:

<span dir="rtl">(כג) וְעָבַד הַלֵּוִי הוּא אֶת עֲבֹדַת אֹהֶל מוֹעֵד וְהֵם יִשְׂאוּ עֲוֹנָם חֻקַּת
עוֹלָם לְדֹרֹתֵיכֶם וּבְתוֹךְ בְּנֵי יִשְׂרָאֵל לֹא יִנְחֲלוּ נַחֲלָה</span>:

<span dir="rtl">(כד) כִּי אֶת מַעְשַׂר בְּנֵי יִשְׂרָאֵל אֲשֶׁר יָרִימוּ לַיהֹוָה תְּרוּמָה נָתַתִּי
לַלְוִיִּם לְנַחֲלָה עַל כֵּן אָמַרְתִּי לָהֶם בְּתוֹךְ בְּנֵי יִשְׂרָאֵל לֹא יִנְחֲלוּ נַחֲלָה:</span>

<span dir="rtl">פסוקים אלה מבטאים את הנרטיב המקובל. והמקובל, בדרך כלל,
נקבע על ידי הפרושים בימי בית שני, או חז"ל לאחר החורבן, חכמי המשנה
והתלמוד, במאה האחרונה לפנה"ס ובחמש מאות השנה אחריה.</span>

<span dir="rtl">הנרטיב המקובל הוא, ששבט לוי חסר נחלה, מפני שהוא אחראי על
שירותים לפולחן ה', המרוכז במקום אחד (בתורה זה המשכן, ובהמשך בית המקדש).
מתוך שבט זה יש משפחה של צאצאיו של אהרון, הכוהנים, שהם אחראים על הפולחן
היותר קרוב לאל. וזו, כמובן, פרנסתם.</span>

<span dir="rtl">כרגיל, ננסה להביע ספק בנרטיב החז"לי, והאפשרות היחידה
כמעט לעשות זאת, היא על ידי ביקורת המקרא, כלומר, ניתוח הסתירות הנמצאות
בתנ"ך עצמו, מפני שאין מקורות זרים המתארים את המצב האמיתי בתקופת בית
ראשון. (גם הפרויקט של חז"ל הוא להסביר את הסתירות, אך מתוך נקודת מוצא של
קדושת החומר הכתוב, כלומר, שהכתוב תמיד אמת, כי מוצאו מהאל או מהנביאים,
ולעולם לא מבטא אינטרסים פוליטיים, כלכליים ואחרים).  
יש קושי למצוא ב</span> GOOGLE <span dir="rtl">נושאים של ביקורת המקרא, לא
בגלל כוונת מנוע החיפוש, אלא מפני שהרשת מופצת בכתיבה דתית בנושאים אלה,
וכתיבה מחקרית בעברית יותר קשה להשגה.</span>

<span dir="rtl">השתמשתי באנציקלופדיה לתנ"ך באנגלית, באתר ובערך:  
</span>https://www.biblegateway.com/resources/encyclopedia-of-the-bible/Priests-Levites

<span dir="rtl">אתר זה מביא גם את הגישה המסורתית וגם גישה של חוקרים
שונים.</span>

<span dir="rtl">ראינו לעיל, שאלוהים בחר בשבט לוי, כתחליף לבכורות שמגיע
לו לקבל בזכות.</span>

<span dir="rtl">כבר עניין זה תמוה, מפני שלוי אינו הבכור בין בני
יעקב.</span>

<span dir="rtl">אפילו לספר שמות יש נימוק אחר, המופיע אחרי פרשת עגל
הזהב:</span>

<u><span dir="rtl">ספר שמות פרק לב</span></u>

<span dir="rtl">(כה) וַיַּרְא משֶׁה אֶת הָעָם כִּי פָרֻעַ הוּא כִּי פְרָעֹה אַהֲרֹן לְשִׁמְצָה
בְּקָמֵיהֶם</span>:

<span dir="rtl">(כו) וַיַּעֲמֹד משֶׁה בְּשַׁעַר הַמַּחֲנֶה וַיֹּאמֶר מִי לַיהֹוָה אֵלָי וַיֵּאָסְפוּ אֵלָיו
כָּל בְּנֵי לֵוִי</span>:

<span dir="rtl">(כז) וַיֹּאמֶר לָהֶם כֹּה אָמַר יְהֹוָה אֱלֹהֵי יִשְׂרָאֵל **שִׂימוּ אִישׁ חַרְבּוֹ עַל
יְרֵכוֹ עִבְרוּ וָשׁוּבוּ מִשַּׁעַר לָשַׁעַר בַּמַּחֲנֶה וְהִרְגוּ אִישׁ אֶת אָחִיו וְאִישׁ אֶת רֵעֵהוּ וְאִישׁ אֶת
קְרֹבוֹ**</span>**:**

<span dir="rtl">(כח) וַיַּעֲשׂוּ בְנֵי לֵוִי כִּדְבַר משֶׁה וַיִּפֹּל מִן הָעָם בַּיּוֹם הַהוּא כִּשְׁלשֶׁת
אַלְפֵי אִישׁ</span>:

<span dir="rtl">(כט) **וַיֹּאמֶר משֶׁה מִלְאוּ יֶדְכֶם הַיּוֹם לַיהֹוָה כִּי אִישׁ בִּבְנוֹ וּבְאָחִיו
וְלָתֵת עֲלֵיכֶם הַיּוֹם בְּרָכָה:**</span>

<span dir="rtl">כך גם בברכת משה לשבטים, ששם הוא מקבל גם תפקיד של הוראת
התורה.</span>

<span dir="rtl">(מזכיר כמה רבנים בימינו, שמצרפים אלימות ותורה...)</span>

<u><span dir="rtl">ספר דברים פרק לג</span></u>

<span dir="rtl">(ח) וּלְלֵוִי אָמַר תֻּמֶּיךָ וְאוּרֶיךָ לְאִישׁ חֲסִידֶךָ אֲשֶׁר נִסִּיתוֹ בְּמַסָּה
תְּרִיבֵהוּ עַל מֵי מְרִיבָה</span>:

<span dir="rtl">(ט) הָאֹמֵר לְאָבִיו וּלְאִמּוֹ לֹא רְאִיתִיו וְאֶת אֶחָיו לֹא הִכִּיר וְאֶת בָּנָו
לֹא יָדָע כִּי שָׁמְרוּ אִמְרָתֶךָ וּבְרִיתְךָ יִנְצֹרוּ</span>:

<span dir="rtl">(י) **יוֹרוּ מִשְׁפָּטֶיךָ לְיַעֲקֹב וְתוֹרָתְךָ לְיִשְׂרָאֵל** יָשִׂימוּ קְטוֹרָה בְּאַפֶּךָ
וְכָלִיל עַל מִזְבְּחֶךָ</span>:

<span dir="rtl">(יא) בָּרֵךְ יְהֹוָה חֵילוֹ וּפֹעַל יָדָיו תִּרְצֶה מְחַץ מָתְנַיִם קָמָיו וּמְשַׂנְאָיו
מִן יְקוּמוּן:</span>

<span dir="rtl">לפי תפיסה זו נבחר שבט לוי בזכות הנאמנות למשה, שהתבטאה
באלימות חסרת גבולות.</span>

<span dir="rtl">והאלימות של "שבט לוי" מתחילה מאביו לוי בן יעקב...</span>

<u><span dir="rtl">ספר בראשית פרק לד</span></u>

<span dir="rtl">(כה) וַיְהִי בַיּוֹם הַשְּׁלִישִׁי בִּהְיוֹתָם כֹּאֲבִים וַיִּקְחוּ שְׁנֵי בְנֵי יַעֲקֹב
שִׁמְעוֹן וְלֵוִי אֲחֵי דִינָה אִישׁ חַרְבּוֹ וַיָּבֹאוּ עַל הָעִיר בֶּטַח וַיַּהַרְגוּ כָּל זָכָר</span>:

<span dir="rtl">(כו) וְאֶת חֲמוֹר וְאֶת שְׁכֶם בְּנוֹ הָרְגוּ לְפִי חָרֶב וַיִּקְחוּ אֶת דִּינָה
מִבֵּית שְׁכֶם וַיֵּצֵאוּ</span>:

<span dir="rtl">(כז) בְּנֵי יַעֲקֹב בָּאוּ עַל הַחֲלָלִים וַיָּבֹזּוּ הָעִיר אֲשֶׁר טִמְּאוּ
אֲחוֹתָם</span>:

<span dir="rtl">(כח) אֶת צֹאנָם וְאֶת בְּקָרָם וְאֶת חֲמֹרֵיהֶם וְאֵת אֲשֶׁר בָּעִיר וְאֶת אֲשֶׁר
בַּשָּׂדֶה לָקָחוּ</span>:

<span dir="rtl">(כט) וְאֶת כָּל חֵילָם וְאֶת כָּל טַפָּם וְאֶת נְשֵׁיהֶם שָׁבוּ וַיָּבֹזּוּ וְאֵת כָּל
אֲשֶׁר בַּבָּיִת</span>:

<span dir="rtl">(ל) וַיֹּאמֶר יַעֲקֹב אֶל שִׁמְעוֹן וְאֶל לֵוִי עֲכַרְתֶּם אֹתִי לְהַבְאִישֵׁנִי בְּישֵׁב
הָאָרֶץ בַּכְּנַעֲנִי וּבַפְּרִזִּי וַאֲנִי מְתֵי מִסְפָּר וְנֶאֶסְפוּ עָלַי וְהִכּוּנִי וְנִשְׁמַדְתִּי אֲנִי
וּבֵיתִי:</span>

<span dir="rtl">אלימות זו לא מצאה חן בעיני יעקב, עד כדי כך שהוא מקלל את
שבט לוי במסגרת "ברכת יעקב" לבניו (השונה לחלוטין מברכת משה לשבטים), שהיא
בגישה מסורתית, תחזית, ובגישה ביקורתית, תיאור מצב בתקופת כתיבתה:</span>

<u><span dir="rtl">ספר בראשית פרק מט</span></u>

<span dir="rtl">(ה) שִׁמְעוֹן וְלֵוִי אַחִים כְּלֵי חָמָס מְכֵרֹתֵיהֶם</span>:

<span dir="rtl">(ו) בְּסֹדָם אַל תָּבֹא נַפְשִׁי בִּקְהָלָם אַל תֵּחַד כְּבֹדִי כִּי בְאַפָּם הָרְגוּ אִישׁ
וּבִרְצֹנָם עִקְּרוּ שׁוֹר</span>:

<span dir="rtl">(ז) אָרוּר אַפָּם כִּי עָז וְעֶבְרָתָם כִּי קָשָׁתָה אֲחַלְּקֵם בְּיַעֲקֹב וַאֲפִיצֵם
בְּיִשְׂרָאֵל:</span>

<span dir="rtl">הלויים לא רק מפוזרים בין שבטי ישראל, אלא גם מואשמים בחטא
קדמון של אלימות. ואולי נחשבים לאלימים?</span>

<span dir="rtl">ייתכן, כי אפילו בגירסה התנ"כית, בתוך שבט לוי עצמו יש
מאבק על הכהונה בסיפור קורח:</span>

<u><span dir="rtl">ספר במדבר פרק טז</span></u>

<span dir="rtl">(ח) וַיֹּאמֶר משֶׁה אֶל קֹרַח שִׁמְעוּ נָא בְּנֵי לֵוִי</span>:

<span dir="rtl">(ט) הַמְעַט מִכֶּם כִּי **הִבְדִּיל אֱלֹהֵי יִשְׂרָאֵל אֶתְכֶם מֵעֲדַת יִשְׂרָאֵל
לְהַקְרִיב אֶתְכֶם אֵלָיו לַעֲבֹד אֶת עֲבֹדַת מִשְׁכַּן יְהֹוָה וְלַעֲמֹד לִפְנֵי הָעֵדָה
לְשָׁרְתָם**</span>**:**

<span dir="rtl">(י) וַיַּקְרֵב אֹתְךָ וְאֶת כָּל אַחֶיךָ בְנֵי לֵוִי אִתָּךְ **וּבִקַּשְׁתֶּם גַּם
כְּהֻנָּה**</span>:

<span dir="rtl">(יא) לָכֵן אַתָּה וְכָל עֲדָתְךָ הַנֹּעָדִים עַל יְהֹוָה וְאַהֲרֹן מַה הוּא כִּי
תַלִּינוּ עָלָיו:</span>

<span dir="rtl">האם משתקף כאן מאבק על מעמדות שונים בתוך עובדי פולחן האל
בבית המקדש?</span>

<span dir="rtl">נושא זה נשאיר פתוח אבל, ככלל, שרידי סיפורים, אמרות
וחוקים, מימי בית ראשון, מספרים סיפור אחר על הלוויים.</span>

<u><span dir="rtl">ספר דברים פרק טז</span></u>

<span dir="rtl">(יב) וְזָכַרְתָּ כִּי עֶבֶד הָיִיתָ בְּמִצְרָיִם וְשָׁמַרְתָּ וְעָשִׂיתָ אֶת הַחֻקִּים
הָאֵלֶּה</span>:

<span dir="rtl">(יג) חַג הַסֻּכֹּת תַּעֲשֶׂה לְךָ שִׁבְעַת יָמִים בְּאָסְפְּךָ מִגָּרְנְךָ
וּמִיִּקְבֶךָ</span>:

<span dir="rtl">(יד) וְשָׂמַחְתָּ בְּחַגֶּךָ **אַתָּה וּבִנְךָ וּבִתֶּךָ וְעַבְדְּךָ וַאֲמָתֶךָ וְהַלֵּוִי וְהַגֵּר
וְהַיָּתוֹם וְהָאַלְמָנָה** אֲשֶׁר בִּשְׁעָרֶיךָ:</span>

<span dir="rtl">וזו לא פעם יחידה שהלוי מופיע נמוך מאוד בשרשרת החברתית,
אפילו מתחת לעבד ולאמה, שיש להם בית ומחייה, ומעל לגר, ליתום ולאלמנה,
שתלויים בחסדי זרים.</span>

<span dir="rtl">וסיפור מאלף, על מצבו של הלוי, תפקידו, וגורלו, מצוי בשולי
ספר שופטים.</span>

<u><span dir="rtl">ספר שופטים פרק יז</span></u>

<span dir="rtl">(ז) וַיְהִי נַעַר **מִבֵּית לֶחֶם יְהוּדָה מִמִּשְׁפַּחַת יְהוּדָה** וְהוּא לֵוִי
וְהוּא **גָר** שָׁם</span>:

<span dir="rtl">(ח) וַיֵּלֶךְ הָאִישׁ מֵהָעִיר מִבֵּית לֶחֶם יְהוּדָה **לָגוּר** בַּאֲשֶׁר יִמְצָא
וַיָּבֹא הַר אֶפְרַיִם עַד בֵּית מִיכָה לַעֲשׂוֹת דַּרְכּוֹ</span>:

<span dir="rtl">(ט) וַיֹּאמֶר לוֹ מִיכָה מֵאַיִן תָּבוֹא וַיֹּאמֶר אֵלָיו לֵוִי אָנֹכִי מִבֵּית לֶחֶם
יְהוּדָה וְאָנֹכִי הֹלֵךְ **לָגוּר בַּאֲשֶׁר אֶמְצָא**</span>**:**

<span dir="rtl">(י) וַיֹּאמֶר לוֹ מִיכָה שְׁבָה עִמָּדִי וֶהְיֵה לִי **לְאָב וּלְכֹהֵן** וְאָנֹכִי
אֶתֶּן לְךָ עֲשֶׂרֶת כֶּסֶף לַיָּמִים וְעֵרֶךְ בְּגָדִים וּמִחְיָתֶךָ וַיֵּלֶךְ הַלֵּוִי</span>:

<span dir="rtl">(יא) וַיּוֹאֶל הַלֵּוִי לָשֶׁבֶת אֶת הָאִישׁ וַיְהִי הַנַּעַר לוֹ כְּאַחַד
מִבָּנָיו:</span>

<span dir="rtl">ובאותם ימים בני שבט דן, נעים צפונה מפחד הפלשתים.</span>

<u><span dir="rtl">ספר שופטים פרק יח</span></u>

<span dir="rtl">(יא) וַיִּסְעוּ מִשָּׁם מִמִּשְׁפַּחַת הַדָּנִי מִצָּרְעָה וּמֵאֶשְׁתָּאֹל שֵׁשׁ מֵאוֹת אִישׁ
חָגוּר כְּלֵי מִלְחָמָה</span>:

<span dir="rtl">(יב) וַיַּעֲלוּ וַיַּחֲנוּ בְּקִרְיַת יְעָרִים בִּיהוּדָה עַל כֵּן קָרְאוּ לַמָּקוֹם
הַהוּא מַחֲנֵה דָן עַד הַיּוֹם הַזֶּה הִנֵּה אַחֲרֵי קִרְיַת יְעָרִים</span>:

<span dir="rtl">(יג) וַיַּעַבְרוּ מִשָּׁם הַר אֶפְרָיִם וַיָּבֹאוּ עַד בֵּית מִיכָה</span>:

<span dir="rtl">(יד) **וַיַּעֲנוּ חֲמֵשֶׁת הָאֲנָשִׁים הַהֹלְכִים לְרַגֵּל אֶת הָאָרֶץ לַיִשׁ וַיֹּאמְרוּ
אֶל אֲחֵיהֶם הַיְדַעְתֶּם כִּי יֵשׁ בַּבָּתִּים הָאֵלֶּה אֵפוֹד וּתְרָפִים וּפֶסֶל וּמַסֵּכָה וְעַתָּה דְּעוּ מַה
תַּעֲשׂוּ**</span>**:**

<span dir="rtl">(טו) וַיָּסוּרוּ שָׁמָּה וַיָּבֹאוּ אֶל בֵּית הַנַּעַר הַלֵּוִי בֵּית מִיכָה וַיִּשְׁאֲלוּ
לוֹ לְשָׁלוֹם</span>:

<span dir="rtl">(טז) וְשֵׁשׁ מֵאוֹת אִישׁ חֲגוּרִים כְּלֵי מִלְחַמְתָּם נִצָּבִים פֶּתַח הַשָּׁעַר אֲשֶׁר
מִבְּנֵי דָן</span>:

<span dir="rtl">....</span>

<span dir="rtl">(יח) וְאֵלֶּה בָּאוּ בֵּית מִיכָה וַיִּקְחוּ אֶת פֶּסֶל הָאֵפוֹד וְאֶת הַתְּרָפִים וְאֶת
הַמַּסֵּכָה וַיֹּאמֶר אֲלֵיהֶם הַכֹּהֵן מָה אַתֶּם עֹשִׂים</span>:

<span dir="rtl">(יט) וַיֹּאמְרוּ לּוֹ הַחֲרֵשׁ שִׂים יָדְךָ עַל פִּיךָ וְלֵךְ עִמָּנוּ וֶהְיֵה לָנוּ לְאָב
וּלְכֹהֵן הֲטוֹב הֱיוֹתְךָ כֹהֵן לְבֵית אִישׁ אֶחָד אוֹ הֱיוֹתְךָ כֹהֵן לְשֵׁבֶט וּלְמִשְׁפָּחָה
בְּיִשְׂרָאֵל:</span>

<span dir="rtl">(כ) וַיִּיטַב לֵב **הכֹּהֵן** וַיִּקַּח אֶת הָאֵפוֹד וְאֶת הַתְּרָפִים וְאֶת הַפָּסֶל
וַיָּבֹא בְּקֶרֶב הָעָם</span>:

<span dir="rtl">(כא) וַיִּפְנוּ וַיֵּלֵכוּ וַיָּשִׂימוּ אֶת הַטַּף וְאֶת הַמִּקְנֶה וְאֶת הַכְּבוּדָּה
לִפְנֵיהֶם</span>:

<span dir="rtl">(כב) הֵמָּה הִרְחִיקוּ מִבֵּית מִיכָה וְהָאֲנָשִׁים אֲשֶׁר בַּבָּתִּים אֲשֶׁר עִם בֵּית
מִיכָה נִזְעֲקוּ וַיַּדְבִּיקוּ אֶת בְּנֵי דָן</span>:

<span dir="rtl">(כג) וַיִּקְרְאוּ אֶל בְּנֵי דָן וַיַּסֵּבּוּ פְּנֵיהֶם וַיֹּאמְרוּ לְמִיכָה מַה לְּךָ כִּי
נִזְעָקְתָּ</span>:

<span dir="rtl">(כד) וַיֹּאמֶר אֶת **אֱלֹהַי אֲשֶׁר עָשִׂיתִי** לְקַחְתֶּם **וְאֶת הַכֹּהֵן**
וַתֵּלְכוּ וּמַה לִּי עוֹד וּמַה זֶּה תֹּאמְרוּ אֵלַי מַה לָּךְ</span>:

<span dir="rtl">(כה) וַיֹּאמְרוּ אֵלָיו בְּנֵי דָן אַל תַּשְׁמַע קוֹלְךָ עִמָּנוּ פֶּן יִפְגְּעוּ בָכֶם
אֲנָשִׁים מָרֵי נֶפֶשׁ וְאָסַפְתָּה נַפְשְׁךָ וְנֶפֶשׁ בֵּיתֶךָ</span>:

<span dir="rtl">(כו) וַיֵּלְכוּ בְנֵי דָן לְדַרְכָּם וַיַּרְא מִיכָה כִּי חֲזָקִים הֵמָּה מִמֶּנּוּ וַיִּפֶן
וַיָּשָׁב אֶל בֵּיתוֹ</span>:

<span dir="rtl">(כז) וְהֵמָּה לָקְחוּ אֵת אֲשֶׁר עָשָׂה מִיכָה וְאֶת הַכֹּהֵן אֲשֶׁר הָיָה לוֹ וַיָּבֹאוּ
עַל לַיִשׁ עַל עַם שֹׁקֵט וּבֹטֵחַ וַיַּכּוּ אוֹתָם לְפִי חָרֶב וְאֶת הָעִיר שָׂרְפוּ בָאֵשׁ</span>:

<span dir="rtl">....</span>

<span dir="rtl">(ל) וַיָּקִימוּ לָהֶם בְּנֵי דָן אֶת הַפָּסֶל וִיהוֹנָתָן בֶּן גֵּרְשֹׁם בֶּן מְנַשֶּׁה
הוּא וּבָנָיו הָיוּ כֹהֲנִים לְשֵׁבֶט הַדָּנִי עַד יוֹם גְּלוֹת הָאָרֶץ:</span>

<span dir="rtl">(לא) וַיָּשִׂימוּ לָהֶם אֶת פֶּסֶל מִיכָה אֲשֶׁר עָשָׂה כָּל יְמֵי הֱיוֹת בֵּית
הָאֱלֹהִים בְּשִׁלֹה:</span>

<span dir="rtl">פלא שסיפור כזה נשאר בתנ"ך, ולא צונזר על ידי עורך
מאוחר.</span>

<span dir="rtl">בסיפור זה **הלוי** שהוא גם **כוהן**, הוא יונתן בן גרשום
בן מנשה. ה"נ" קופצת, וייתכן שבמקור הוא היה בן גרשום בן משה. אולי מנקודת
ראות המספר הראשון זה ייחוס אבות, ואילו העורך התבייש בדבר...</span>

<span dir="rtl">בולט מאוד, **שהלוי אינו שבט, אלא מקצוע**. הרי הוא
"ממשפחת יהודה". אבל המקצוע לא תמיד מבוקש, ולאן הוא הולך "לגור באשר
אגור". רק עשירים יכולים להחזיק אפוד ותרפים או פסל (לה' כמובן!), וגם
להחזיק לוי ככוהן שינהל את הפולחן.</span>

<span dir="rtl">ואם המקצוע לא מבוקש אז הוא זקוק לא פעם לחסדי זרים יחד עם
היתום והאלמנה, ואם הוא זוכה ששבט שלם מעוניין בו, הרי הוא עולה לגדולה
בזכות מקצועו.</span>

<span dir="rtl">מה בין כוהן ללוי? האם הכוהן אחראי על הקורבנות?</span>

<span dir="rtl">ברור שזו העמדה המסורתית, וכנראה נקבעה לאחר הרפורמה של
המלך יאשיהו (עשרות שנים בודדות לפני חורבן בית ראשון, או לאחר גלות בבל
ובמשך ימי בית שני).</span>

<span dir="rtl">אך סיפורים רבים מראים, שלפני כן לא היה הדבר כך.</span>

<span dir="rtl">בסיפורים הקדומים מופיעים כוהנים, בדרך כלל כלא ישראלים,
והרבה מקריבי קורבנות ישראלים אינם כוהנים:</span>

<span dir="rtl">מלכיצדק מלך שלם כוהן לאל עליון, יתרו כוהן מדיין.</span>

<span dir="rtl">בספר שמואל, את עלי הכוהן יורש שמואל משבט אפרים, והוא
מקריב קורבנות.</span>

<span dir="rtl">כוהנים מופיעים במעמד הר סיני בטרם מונו אהרון ובניו
לכהונה...</span>

<u><span dir="rtl">ספר שמות פרק יט</span></u>

<span dir="rtl">וַיֵּרֶד יְהֹוָה עַל הַר סִינַי אֶל רֹאשׁ הָהָר וַיִּקְרָא יְהֹוָה לְמשֶׁה אֶל רֹאשׁ
הָהָר וַיַּעַל משֶׁה</span>:

<span dir="rtl">(כא) וַיֹּאמֶר יְהֹוָה אֶל משֶׁה רֵד הָעֵד בָּעָם פֶּן יֶהֶרְסוּ אֶל יְהֹוָה לִרְאוֹת
וְנָפַל מִמֶּנּוּ רָב</span>:

<span dir="rtl">(כב) **וְגַם הַכֹּהֲנִים הַנִּגָּשִׁים אֶל יְהֹוָה יִתְקַדָּשׁוּ** פֶּן יִפְרֹץ בָּהֶם
יְהֹוָה</span>:

<span dir="rtl">(כג) וַיֹּאמֶר משֶׁה אֶל יְהֹוָה לֹא יוּכַל הָעָם לַעֲלֹת אֶל הַר סִינָי כִּי
אַתָּה הַעֵדֹתָה בָּנוּ לֵאמֹר הַגְבֵּל אֶת הָהָר וְקִדַּשְׁתּוֹ</span>:

<span dir="rtl">(כד) וַיֹּאמֶר אֵלָיו יְהֹוָה לֶךְ רֵד וְעָלִיתָ אַתָּה וְאַהֲרֹן עִמָּךְ **וְהַכֹּהֲנִים
וְהָעָם** אַל יֶהֶרְסוּ לַעֲלֹת אֶל יְהֹוָה פֶּן יִפְרָץ בָּם:</span>

<span dir="rtl">פליטת קולמוס? טעות כפולה? רמז למצב שהיו כוהנים בעבר,
ולאו דווקא מצאצאי אהרון?</span>

<span dir="rtl">הקורבנות לא היו בלעדיים לכוהנים:</span>

<span dir="rtl">לא רק קין והבל, נוח, אברהם, יעקב מקריבים קורבנות לפני
מעמד הר סיני, אלא גם גדעון, שמואל, שאול, שלמה, אליהו, ועוד,
אחריו.</span>

<span dir="rtl">וכמובן, בממלכת ישראל (שהיא רוב רובו של עם ישראל) מתמנים
כוהנים על ידי המלך:</span>

<u><span dir="rtl">ספר מלכים א פרק יב</span></u>

<span dir="rtl">(כח) וַיִּוָּעַץ הַמֶּלֶךְ וַיַּעַשׂ שְׁנֵי עֶגְלֵי זָהָב וַיֹּאמֶר אֲלֵהֶם רַב לָכֶם
מֵעֲלוֹת יְרוּשָׁלַם, הִנֵּה אֱלֹהֶיךָ יִשְׂרָאֵל אֲשֶׁר הֶעֱלוּךָ מֵאֶרֶץ מִצְרָיִם</span>:

<span dir="rtl">(כט) וַיָּשֶׂם אֶת הָאֶחָד בְּבֵית אֵל וְאֶת הָאֶחָד נָתַן בְּדָן</span>:

<span dir="rtl">(ל) וַיְהִי הַדָּבָר הַזֶּה לְחַטָּאת וַיֵּלְכוּ הָעָם לִפְנֵי הָאֶחָד עַד
דָּן</span>:

<span dir="rtl">(לא) וַיַּעַשׂ אֶת בֵּית בָּמוֹת **וַיַּעַשׂ כֹּהֲנִים מִקְצוֹת הָעָם** אֲשֶׁר לֹא
הָיוּ מִבְּנֵי לֵוִי:</span>

<span dir="rtl">ואם מוזכרת ההערה, "אשר לא היו מבני לוי", צריך לזכור,
שספר מלכים נערך בממלכת יהודה, בתקופה מאוחרת שבה כבר הלויים קיבלו מעמד
במקדש בירושלים. לכן כל הסיפור נכתב כמובן, ברוח ביקורתית כלפי
ירבעם.</span>

<span dir="rtl">ומה נגיד על דוד בכבודו ובעצמו?</span>

<u><span dir="rtl">ספר שמואל ב פרק ח</span></u>

<span dir="rtl">(טו) וַיִּמְלֹךְ דָּוִד עַל כָּל יִשְׂרָאֵל וַיְהִי דָוִד עֹשֶׂה מִשְׁפָּט וּצְדָקָה לְכָל
עַמּוֹ</span>:

<span dir="rtl">(טז) וְיוֹאָב בֶּן צְרוּיָה עַל הַצָּבָא וִיהוֹשָׁפָט בֶּן אֲחִילוּד
מַזְכִּיר</span>:

<span dir="rtl">(יז) **וְצָדוֹק בֶּן אֲחִיטוּב וַאֲחִימֶלֶךְ בֶּן אֶבְיָתָר כֹּהֲנִים** וּשְׂרָיָה
סוֹפֵר</span>:

<span dir="rtl">(יח) וּבְנָיָהוּ בֶּן יְהוֹיָדָע וְהַכְּרֵתִי וְהַפְּלֵתִי **וּבְנֵי דָוִד כֹּהֲנִים
הָיוּ**:</span>

<span dir="rtl">איננו יודעים אם צדוק בן אחיטוב, ואחימלך בן אביתר היו
"מבני לוי". (בהמשך צדוק יעלה לגדולה כאבי שושלת כהונה).</span>

<span dir="rtl">כך או כך, בני דוד לא היו מבני לוי, מן הסתם.</span>

<span dir="rtl">במקומות רבים אין הבחנה בין כוהנים ולוויים, ולכן זה נראה
שאחת משתי המילים היא תוספת מאוחרת:</span>

<u><span dir="rtl">ספר דברים פרק יח</span></u>

<span dir="rtl">(א) לֹא יִהְיֶה **לַכֹּהֲנִים הַלְוִיִּם** כָּל שֵׁבֶט לֵוִי חֵלֶק וְנַחֲלָה עִם
יִשְׂרָאֵל אִשֵּׁי יְהֹוָה וְנַחֲלָתוֹ יֹאכֵלוּן</span>:

<span dir="rtl">(ב) וְנַחֲלָה לֹא יִהְיֶה לּוֹ בְּקֶרֶב אֶחָיו יְהֹוָה הוּא נַחֲלָתוֹ כַּאֲשֶׁר דִּבֶּר
לוֹ</span>:

<u><span dir="rtl">ספר דברים פרק יז</span></u>

<span dir="rtl">(ח) כִּי יִפָּלֵא מִמְּךָ דָבָר לַמִּשְׁפָּט בֵּין דָּם לְדָם בֵּין דִּין לְדִין וּבֵין
נֶגַע לָנֶגַע דִּבְרֵי רִיבֹת בִּשְׁעָרֶיךָ וְקַמְתָּ וְעָלִיתָ אֶל הַמָּקוֹם אֲשֶׁר יִבְחַר יְהֹוָה אֱלֹהֶיךָ
בּוֹ</span>:

<span dir="rtl">(ט) וּבָאתָ אֶל **הַכֹּהֲנִים הַלְוִיִּם** וְאֶל הַשֹּׁפֵט אֲשֶׁר יִהְיֶה בַּיָּמִים הָהֵם
וְדָרַשְׁתָּ וְהִגִּידוּ לְךָ אֵת דְּבַר הַמִּשְׁפָּט:</span>

<u><span dir="rtl">ספר יהושע פרק ג</span></u>

<span dir="rtl">(ג) וַיְצַוּוּ אֶת הָעָם לֵאמֹר כִּרְאוֹתְכֶם אֵת אֲרוֹן בְּרִית יְהוָה אֱלֹהֵיכֶם
**וְהַכֹּהֲנִים הַלְוִיִּם** נֹשְׂאִים אֹתוֹ וְאַתֶּם תִּסְעוּ מִמְּקוֹמְכֶם וַהֲלַכְתֶּם אַחֲרָיו:</span>

<u><span dir="rtl">ספר ירמיה פרק לג</span></u>

<span dir="rtl">(יח) **וְלַכֹּהֲנִים הַלְוִיִּם** לֹא יִכָּרֵת אִישׁ מִלְּפָנָי מַעֲלֶה עוֹלָה
וּמַקְטִיר מִנְחָה וְעֹשֶׂה זֶּבַח כָּל הַיָּמִים:</span>

<span dir="rtl">בכל הפסוקים הללו אין ו' חיבור, ונראה כי הלויים הם
הכוהנים (כמו אותו יונתן בן גרשום) ואל לנו לחשוב, לדעת פסוקים אלה, שיש
כוהנים אחרים.</span>

<span dir="rtl">וייתכן שאפילו בימי עזרא הסופר, תחילת ימי בית שני עדיין
ההבדל לא מובהק, למרות שייחוס הלויים כשבט בישראל כבר היה קיים, כנראה, מאז
יאשיהו.</span>

<u><span dir="rtl">ספר עזרא פרק ח</span></u>

<span dir="rtl">(טו) וָאֶקְבְּצֵם אֶל הַנָּהָר הַבָּא אֶל אַהֲוָא וַנַּחֲנֶה שָׁם יָמִים שְׁלשָׁה
וָאָבִינָה בָעָם **וּבַכֹּהֲנִים וּמִבְּנֵי לֵוִי לֹא מָצָאתִי שָׁם**</span>**:**

<span dir="rtl">(טז) וָאֶשְׁלְחָה לֶאֱלִיעֶזֶר לַאֲרִיאֵל לִשְׁמַעְיָה וּלְאֶלְנָתָן וּלְיָרִיב וּלְאֶלְנָתָן
וּלְנָתָן וְלִזְכַרְיָה וְלִמְשֻׁלָּם רָאשִׁים וּלְיוֹיָרִיב וּלְאֶלְנָתָן מְבִינִים</span>:

<span dir="rtl">(יז) וַאֲצַוֶּה אוֹתָם עַל אִדּוֹ הָרֹאשׁ בְּכָסִפְיָא הַמָּקוֹם וָאָשִׂימָה בְּפִיהֶם
דְּבָרִים לְדַבֵּר אֶל אִדּוֹ אָחִיו הַנְּתִינִים בְּכָסִפְיָא הַמָּקוֹם לְהָבִיא לָנוּ **מְשָׁרְתִים לְבֵית
אֱלֹהֵינוּ**</span>:

<span dir="rtl">(יח) וַיָּבִיאוּ לָנוּ כְּיַד אֱלֹהֵינוּ הַטּוֹבָה עָלֵינוּ **אִישׁ שֶׂכֶל מִבְּנֵי
מַחְלִי בֶּן לֵוִי בֶּן יִשְׂרָאֵל וְשֵׁרֵבְיָה וּבָנָיו וְאֶחָיו שְׁמֹנָה עָשָׂר:**</span>

<span dir="rtl">כאן מודגש כבר שהאיש מתייחס ל"לוי בן ישראל".</span>

<span dir="rtl">ספר דברי הימים, נכתב כנראה בסוף התקופה הפרסית, במאה
הרביעית לפנה"ס (בשנת 333 לפנה"ס מתחילה התקופה ההלניסטית).</span>

<span dir="rtl">ספר זה מתאר את תקופת המלכים מימי דוד ועד חורבן בית
ראשון, ועד הצהרת כורש, אבל "מתקן" את ההיסטוריה הקודמת בהתאם לאידיאולוגיה
החדשה. הקדמה לפרוייקט של חז"ל.</span>

<span dir="rtl">בין השאר נמחקים כל חטאיו של דוד, וגם הלוויים הם בני שבט
לוי, והכוהנים הם צאצאי אהרון שהיה משבט לוי בעצמו.</span>

<span dir="rtl">לדוגמה, שמואל הנביא, שעל פי ספר שמואל, הוא משבט
אפרים:</span>

<u><span dir="rtl">ספר שמואל א פרק א</span></u>

<span dir="rtl">(א) וַיְהִי אִישׁ אֶחָד <u>מִן הָרָמָתַיִם צוֹפִים מֵהַר אֶפְרָיִם</u> וּשְׁמוֹ
אֶלְקָנָה בֶּן יְרֹחָם בֶּן אֱלִיהוּא בֶּן תֹּחוּ בֶן צוּף <u>אֶפְרָתִי</u>:</span>

<span dir="rtl">מקבל ייחוס חדש והופך להיות משבט לוי, בדברי הימים:</span>

<u><span dir="rtl">ספר דברי הימים א פרק ו</span></u>

<span dir="rtl">(יח) וְאֵלֶּה הָעֹמְדִים וּבְנֵיהֶם מִבְּנֵי הַקְּהָתִי הֵימָן הַמְשׁוֹרֵר בֶּן **יוֹאֵל
בֶּן שְׁמוּאֵל**</span>: <span dir="rtl"></span>

<span dir="rtl">(יט) **בֶּן אֶלְקָנָה** בֶּן יְרֹחָם בֶּן אֱלִיאֵל בֶּן תּוֹחַ</span>:
<span dir="rtl">\[יואל היה בנו של שמואל הנביא, ואלקנה אביו\]</span>

<span dir="rtl">(כ) **בֶּן צוּף** בֶּן אֶלְקָנָה בֶּן מַחַת בֶּן עֲמָשָׂי</span>:

<span dir="rtl">(כא) בֶּן אֶלְקָנָה בֶּן יוֹאֵל בֶּן עֲזַרְיָה בֶּן צְפַנְיָה</span>:

<span dir="rtl">(כב) בֶּן תַּחַת בֶּן אַסִּיר בֶּן אֶבְיָסָף בֶּן קֹרַח</span>:

<span dir="rtl">(כג) **בֶּן יִצְהָר בֶּן קְהָת בֶּן לֵוִי בֶּן יִשְׂרָאֵל:**</span>

<span dir="rtl">מבולבל למדי, אבל ברור לחלוטין שספר דברי הימים, "מגייר"
את שמואל ומשייך אותו ללוויים, כדי לאפשר לו להחליף את עלי הכוהן בכהונה
ולהקריב קורבנות. וזוהי רק ההתחלה של מלאכת התאמת הסיפורים העתיקים
לאידאולוגיה הפרושית חז"לית של ימי סוף הבית השני והלאה.</span>

<span dir="rtl">הנה, למשל, סיפור על המלך עוזיהו (שבנה מגדלים
בירושלים...) בגירסה של ספר מלכים, שגם היא גירסת העורך, כנראה מאה שנים
מאוחר יותר, ובגירסה המתוקנת של ספר דברי הימים, אולי ארבע מאות שנה מאוחר
יותר:</span>

<span dir="rtl">ספר מלכים מספר על עוזיהו (הנקרא גם עזריה).</span>

<u><span dir="rtl">ספר מלכים ב פרק טו</span></u>

<span dir="rtl">(ג) וַיַּעַשׂ הַיָּשָׁר בְּעֵינֵי יְהֹוָה כְּכֹל אֲשֶׁר עָשָׂה אֲמַצְיָהוּ אָבִיו</span>:

<span dir="rtl">(ד) רַק הַבָּמוֹת לֹא סָרוּ עוֹד הָעָם מְזַבְּחִים וּמְקַטְּרִים בַּבָּמוֹת</span>:

<span dir="rtl">(ה) וַיְנַגַּע יְהֹוָה אֶת הַמֶּלֶךְ וַיְהִי מְצֹרָע עַד יוֹם מֹתוֹ וַיֵּשֶׁב בְּבֵית
הַחָפְשִׁית וְיוֹתָם בֶּן הַמֶּלֶךְ עַל הַבַּיִת שֹׁפֵט אֶת עַם הָאָרֶץ:</span>

<span dir="rtl">לדעת ספר מלכים, צרעת היא אסון, אך אין לו סיבה.</span>

<span dir="rtl">לספר דברי הימים יש כבר פרשנות על הצרעת שפגעה במלך
עוזיהו, והסופר בעל דמיון עשיר, אלא אם כן יש לו מקורות שלא ידועים
לנו:</span>

<u><span dir="rtl">ספר דברי הימים ב פרק כו</span></u>

<span dir="rtl">(טז) וּכְחֶזְקָתוֹ גָּבַהּ לִבּוֹ עַד לְהַשְׁחִית וַיִּמְעַל בַּיהֹוָה אֱלֹהָיו **וַיָּבֹא
אֶל הֵיכַל יְהֹוָה לְהַקְטִיר עַל מִזְבַּח הַקְּטֹרֶת**</span>**:**

<span dir="rtl">(יז) **וַיָּבֹא אַחֲרָיו עֲזַרְיָהוּ הַכֹּהֵן וְעִמּוֹ כֹּהֲנִים לַיהֹוָה שְׁמוֹנִים
בְּנֵי חָיִל**</span>**:**

<span dir="rtl">(יח) וַיַּעַמְדוּ עַל עֻזִּיָּהוּ הַמֶּלֶךְ וַיֹּאמְרוּ לוֹ **לֹא לְךָ עֻזִּיָּהוּ לְהַקְטִיר
לַיהֹוָה כִּי לַכֹּהֲנִים בְּנֵי אַהֲרֹן הַמְקֻדָּשִׁים לְהַקְטִיר** צֵא מִן הַמִּקְדָּשׁ כִּי מָעַלְתָּ וְלֹא לְךָ
לְכָבוֹד מֵיְהֹוָה אֱלֹהִים</span>:

<span dir="rtl">(יט) וַיִּזְעַף עֻזִּיָּהוּ וּבְיָדוֹ מִקְטֶרֶת לְהַקְטִיר וּבְזַעְפּוֹ עִם הַכֹּהֲנִים
וְהַצָּרַעַת זָרְחָה בְמִצְחוֹ לִפְנֵי הַכֹּהֲנִים בְּבֵית יְהֹוָה מֵעַל לְמִזְבַּח הַקְּטֹרֶת:</span>

<span dir="rtl">(כא) וַיְהִי עֻזִּיָּהוּ הַמֶּלֶךְ מְצֹרָע עַד יוֹם מוֹתוֹ....</span>

<span dir="rtl">בתקופת בית שני הכהונה ניתנת למשפחת **בני צדוק**.</span>

<span dir="rtl">אמנם צדוק מופיע ככוהן אצל דוד, ומקבל את הבכורה אצל
שלמה:</span>

<u><span dir="rtl">ספר מלכים א פרק ב</span></u>

<span dir="rtl">(לה) וַיִּתֵּן הַמֶּלֶךְ אֶת בְּנָיָהוּ בֶן יְהוֹיָדָע תַּחְתָּיו עַל הַצָּבָא **וְאֶת
צָדוֹק הַכֹּהֵן נָתַן הַמֶּלֶךְ תַּחַת אֶבְיָתָר:**</span>

<span dir="rtl">ואמנם הנביא יחזקאל, רואה בבני צדוק את הכוהנים
הלגיטימיים,</span>

<u><span dir="rtl">ספר יחזקאל פרק מד</span></u>

<span dir="rtl">(טו) **וְהַכֹּהֲנִים הַלְוִיִּם בְּנֵי צָדוֹק** אֲשֶׁר שָׁמְרוּ אֶת מִשְׁמֶרֶת מִקְדָּשִׁי
בִּתְעוֹת בְּנֵי יִשְׂרָאֵל מֵעָלַי הֵמָּה יִקְרְבוּ אֵלַי לְשָׁרְתֵנִי וְעָמְדוּ לְפָנַי לְהַקְרִיב לִי חֵלֶב וָדָם
נְאֻם אֲדֹנָי יֱהֹוִה:</span>

<span dir="rtl">בנבואת יחזקאל, אגב, רואים את נקודת המעבר למבנה החדש של
כוהן – לוי – ישראל.</span>

<span dir="rtl">נחמיה ממנה את נינו של צדוק ל"נגיד בית האלהים".</span>

<u><span dir="rtl">ספר נחמיה פרק יא</span></u>

<span dir="rtl">(י) מִן הַכֹּהֲנִים יְדַעְיָה בֶן יוֹיָרִיב יָכִין</span>:

<span dir="rtl">(יא) **שְׂרָיָה בֶן חִלְקִיָּה בֶּן מְשֻׁלָּם בֶּן צָדוֹק** בֶּן מְרָיוֹת בֶּן
אֲחִיטוּב נְגִד בֵּית הָאֱלֹהִים:</span>

<span dir="rtl">אבל, **צדוק אינו מופיע בשושלות הקדומות, ולא נכתב בכל אלה
שהוא מבני אהרון ואפילו משבט לוי.** גם בניו אינם נזכרים עד הנביא יחזקאל,
שישב בבבל עם הגולים.  
לעומת זה ספר דברי הימים, פעם ראשונה, מסדר את הנדרש לפי ההיררכיה של
יעקב-לוי- אהרון.... כוהנים, ונותן לגיטימציה כוהנית למשפחת צדוק:</span>

<u><span dir="rtl">ספר דברי הימים א פרק ו</span></u>

<span dir="rtl">(לה) וְאֵלֶּה בְּנֵי אַהֲרֹן אֶלְעָזָר בְּנוֹ פִּינְחָס בְּנוֹ אֲבִישׁוּעַ
בְּנוֹ</span>:

<span dir="rtl">(לו) בֻּקִּי בְנוֹ עֻזִּי בְנוֹ זְרַחְיָה בְנוֹ</span>:

<span dir="rtl">(לז) מְרָיוֹת בְּנוֹ אֲמַרְיָה בְנוֹ אֲחִיטוּב בְּנוֹ</span>:

<span dir="rtl">(לח) **צָדוֹק בְּנוֹ** אֲחִימַעַץ בְּנוֹ:</span>

<span dir="rtl">(זה, אמנם, אותו צדוק הכהן של דוד, כי שם בנו אחימעץ, ידוע
מסיפור מרד אבשלום כבנו של צדוק הכוהן).</span>

<span dir="rtl">כיצד הגיעו צאצאי צדוק (שכנראה אין קשר בינו ובין צאצאי
אהרון) לכהונה בימי בית שני, לא ברור. אך ידוע שהם היו הכוהנים הגדולים כל
התקופה הפרסית ובתקופה ההלניסטית עד אנטיוכוס הרביעי. אולי, אפילו שלוש
מאות שנה, אם כי גם תקופה זו די לוטה בערפל מבחינת עדויות היסטוריות.  
מעט אחרי 200 לפנה"ס מתחילה תקופה קשה, תחילה של ההתיוונות, בלחץ אנטיוסכוס
הרביעי, ואחר כך מרד החשמונאים, שממנים עצמם לכהונה גדולה עד תחילת השלטון
הרומאי, ואז כוהנים גדולים מתחלפים תדיר.</span>

<span dir="rtl">אבל, הנרטיב של כוהנים (שמיוחסים לאהרון), לוויים
(שמיוחסים ללוי) וישראל (כל השאר) מתמסד. וגם המוסד של "כוהן גדול" עם
זכויותיו וחובותיו.</span>

<span dir="rtl">במשנה מצטטים חכמים שזוכרים עוד את ימי בית המקדש.</span>

<span dir="rtl">הלויים מופיעים בעיקר כמנגנים ושרים, בעוד שהכוהנים עוסקים
בהקרבת הקורבנות. והשמחה גדולה.</span>

<span dir="rtl"></span>

<u><span dir="rtl">משנה מסכת סוכה פרק ה</span></u>

<span dir="rtl">(ד) חֲסִידִים וְאַנְשֵׁי מַעֲשֶׂה הָיוּ מְרַקְּדִים לִפְנֵיהֶם בַּאֲבוּקוֹת שֶׁל אוֹר
שֶׁבִּידֵיהֶן, וְאוֹמְרִים לִפְנֵיהֶן דִּבְרֵי שִׁירוֹת וְתִשְׁבָּחוֹת. וְהַלְוִיִּם בְּכִנּוֹרוֹת וּבִנְבָלִים
וּבִמְצִלְתַּיִם וּבַחֲצוֹצְרוֹת וּבִכְלֵי שִׁיר בְּלֹא מִסְפָּר, עַל חֲמֵשׁ עֶשְׂרֵה מַעֲלוֹת הַיּוֹרְדוֹת מֵעֶזְרַת
יִשְׂרָאֵל לְעֶזְרַת נָשִׁים, כְּנֶגֶד חֲמִשָּׁה עָשָׂר שִׁיר הַמַּעֲלוֹת שֶׁבַּתְּהִלִּים, שֶׁעֲלֵיהֶן לְוִיִּים עוֹמְדִין
בִּכְלֵי שִׁיר וְאוֹמְרִים שִׁירָה. וְעָמְדוּ שְׁנֵי כֹהֲנִים בְּשַׁעַר הָעֶלְיוֹן שֶׁיּוֹרֵד מֵעֶזְרַת יִשְׂרָאֵל
לְעֶזְרַת נָשִׁים, וּשְׁתֵּי חֲצוֹצְרוֹת בִּידֵיהֶן.</span>

<span dir="rtl">זה, כמובן, תיאור שמחת בית השואבה.</span>

<span dir="rtl">ועוד שירה, כנראה בימים אחרים...</span>

<u><span dir="rtl">משנה מסכת ערכין פרק ב</span></u>

<span dir="rtl">(ו) אֵין פּוֹחֲתִין מִשְּׁנֵים עָשָׂר לְוִיִּם עוֹמְדִים עַל הַדּוּכָן, וּמוֹסִיפִין
עַד לְעוֹלָם. אֵין קָטָן נִכְנָס לָעֲזָרָה לַעֲבוֹדָה אֶלָּא בְשָׁעָה שֶׁהַלְוִיִּם עוֹמְדִים בַּשִּׁיר, וְלֹא הָיוּ
אוֹמְרִים בְּנֵבֶל וְכִנּוֹר אֶלָּא בַפֶּה, כְּדֵי לִתֵּן תְּבַל בַּנְּעִימָה</span>

<span dir="rtl">נישאר בשמחה, ואת תיאורי הכוהנים השוחטים וזובחים, תיאורים
מפורטים להחריד במשנה ובתלמוד, נחסוך.</span>

<span dir="rtl">אבל, תפקיד נוסף של הלוויים, מזכיר לנו תקופת היותנו
צעירים, ואי אפשר לוותר עליו:</span>

<u><span dir="rtl">משנה מסכת מדות פרק א</span></u>

<span dir="rtl">בִּשְׁלשָׁה מְקוֹמוֹת הַכֹּהֲנִים שׁוֹמְרִים בְּבֵית הַמִּקְדָשׁ, בְּבֵית אַבְטִינָס,
וּבְבֵית הַנִּיצוֹץ, וּבְבֵית הַמּוֹקֵד. וְהַלְוִיִּם בְּעֶשְׂרִים וְאֶחָד מָקוֹם. חֲמִשָּׁה, עַל חֲמִשָּׁה שַׁעֲרֵי
הַר הַבָּיִת. אַרְבָּעָה, עַל אַרְבַּע פִּנּוֹתָיו מִתּוֹכוֹ. חֲמִשָּׁה, עַל חֲמִשָּׁה שַׁעֲרֵי הָעֲזָרָה. אַרְבָּעָה,
עַל אַרְבַּע פִּנּוֹתֶיהָ מִבַּחוּץ, וְאֶחָד בְּלִשְׁכַּת הַקָּרְבָּן, וְאֶחָד בְּלִשְׁכַּת הַפָּרֹכֶת, וְאֶחָד לַאֲחוֹרֵי
בֵית הַכַּפֹּרֶת</span>:

<span dir="rtl">(ב) אִישׁ הַר הַבַּיִת הָיָה מְחַזֵּר עַל כָּל מִשְׁמָר וּמִשְׁמָר, וַאֲבוּקוֹת
דּוֹלְקִין לְפָנָיו, וְכָל מִשְׁמָר שֶׁאֵינוֹ עוֹמֵד, אוֹמֵר לוֹ אִישׁ הַר הַבַּיִת, שָׁלוֹם עָלֶיךָ. נִכָּר
שֶׁהוּא יָשֵׁן, חוֹבְטוֹ בְמַקְלוֹ. ורְשׁוּת הָיָה לוֹ לִשְׁרוֹף אֶת כְּסוּתוֹ. וְהֵם אוֹמְרִים מַה קּוֹל
בָּעֲזָרָה, קוֹל בֶּן לֵוִי לוֹקֶה וּבְגָדָיו נִשְׂרָפִין, שֶׁיָּשֵׁן לוֹ עַל מִשְׁמָרוֹ. רַבִּי אֱלִיעֶזֶר בֶּן
יַעֲקֹב אוֹמֵר, פַּעַם אַחַת מָצְאוּ אֶת אֲחִי אִמָּא יָשֵׁן, וְשָׂרְפוּ אֶת כְּסוּתוֹ:</span>

<span dir="rtl">לא קל להיות לוי...</span>

<span dir="rtl">מתקופה זו אנו מוצאים את ההבחנה המוכרת לנו היום: כוהן,
לוי, ישראל. הבחנה הקיימת עד היום על פי שמות המשפחה, וגורמת צרות קשות,
לפעמים, למי ששם משפחתו כוהן...</span>
