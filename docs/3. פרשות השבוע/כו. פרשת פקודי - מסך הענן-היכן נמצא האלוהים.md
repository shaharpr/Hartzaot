**<span dir="rtl"><u>פרשת פקודי – מסך הענן. היכן נמצא
האלוהים?</u></span>**

**<span dir="rtl">שמות פרק מ'</span>**

<span dir="rtl">(לד) וַיְכַס הֶעָנָן אֶת אֹהֶל מוֹעֵד וּכְבוֹד יהוה מָלֵא אֶת
הַמִּשְׁכָּן:</span>

<span dir="rtl">(לה) וְלֹא יָכֹל משֶׁה לָבוֹא אֶל אֹהֶל מוֹעֵד כִּי שָׁכַן עָלָיו הֶעָנָן וּכְבוֹד
יהוה מָלֵא אֶת הַמִּשְׁכָּן:</span>

<span dir="rtl">(לו) וּבְהֵעָלוֹת הֶעָנָן מֵעַל הַמִּשְׁכָּן יִסְעוּ בְּנֵי יִשְׂרָאֵל בְּכֹל
מַסְעֵיהֶם:</span>

<span dir="rtl">(לז) וְאִם לֹא יֵעָלֶה הֶעָנָן וְלֹא יִסְעוּ עַד יוֹם הֵעָלֹתוֹ:</span>

**<span dir="rtl">מתברר, אם כן, שאלוהים שוכן בענן (לפעמים גם בעמוד האש),
וכך הוא מופיע פעמים רבות בספרי התורה. ספק זה מקומו הטבעי, ספק אמצעי
הפגישה עם בני האדם (מעין רכב).</span>**

**<span dir="rtl">למעשה, בכל המיתולוגיות, או ברובן, האלים שוכנים גבוה
מאוד או במעמקים (אלוהי השאול). אצל היוונים, למשל, האלים יושבים על הר
האולימפוס.</span>**

**<span dir="rtl">במדבר י"ב.</span>**

<span dir="rtl">(ה) וַיֵּרֶד יהוה בְּעַמּוּד עָנָן וַיַּעֲמֹד פֶּתַח הָאֹהֶל וַיִּקְרָא אַהֲרֹן וּמִרְיָם
וַיֵּצְאוּ שְׁנֵיהֶם</span>

**<span dir="rtl">בספרים המאוחרים יותר הענן הוא קישוט, או אחד האמצעים של
הופעה עוצמתית:</span>**

**<span dir="rtl">תהילים פרק צ"ז</span>**

<span dir="rtl">(א) יהוה מָלָךְ תָּגֵל הָאָרֶץ יִשְׂמְחוּ אִיִּים רַבִּים:</span>

<span dir="rtl">(ב) עָנָן וַעֲרָפֶל סְבִיבָיו צֶדֶק וּמִשְׁפָּט מְכוֹן כִּסְאוֹ:</span>

<span dir="rtl">(ג) אֵשׁ לְפָנָיו תֵּלֵךְ וּתְלַהֵט סָבִיב צָרָיו:</span>

<span dir="rtl">(ד) הֵאִירוּ בְרָקָיו תֵּבֵל רָאֲתָה וַתָּחֵל הָאָרֶץ:</span>

<span dir="rtl">(ה) הָרִים כַּדּוֹנַג נָמַסּוּ מִלִּפְנֵי יהוה מִלִּפְנֵי אֲדוֹן כָּל
הָאָרֶץ:</span>

**<span dir="rtl">נחמיה פרק ט'</span>**

<span dir="rtl">(יב) וּבְעַמּוּד עָנָן הִנְחִיתָם יוֹמָם וּבְעַמּוּד אֵשׁ לַיְלָה לְהָאִיר לָהֶם אֶת
הַדֶּרֶךְ אֲשֶׁר יֵלְכוּ בָהּ:</span>

<span dir="rtl">(יג) וְעַל הַר סִינַי יָרַדְתָּ וְדַבֵּר עִמָּהֶם מִשָּׁמָיִם וַתִּתֵּן לָהֶם מִשְׁפָּטִים
יְשָׁרִים וְתוֹרוֹת אֱמֶת חֻקִּים וּמִצְוֹת טוֹבִים:</span>

**<span dir="rtl">בענן, בראש ההר (כמו אצל היוונים)....</span>**

**<span dir="rtl">קישוט או מקום משכנו, אך נראה שהאל די קרוב, ניתן לומר
בתחום המטאורולוגיה...</span>**

**<span dir="rtl">אם הענן הוא ספק מקומו של האלוהים, אולי רק באופן זמני
לצרכי ניידות, הרי מקובל על הקדמונים שהאל יושב בשמים, או בשלב מסוים הוא
עבר מתחום המטאורולוגיה לתחום האסטרונומיה:</span>**

**<span dir="rtl">יחזקאל פרק א' (תקופת גלות בבל)</span>**

<span dir="rtl">(א) וַיְהִי בִּשְׁלשִׁים שָׁנָה בָּרְבִיעִי בַּחֲמִשָּׁה לַחֹדֶשׁ וַאֲנִי בְתוֹךְ הַגּוֹלָה עַל
נְהַר כְּבָר נִפְתְּחוּ הַשָּׁמַיִם וָאֶרְאֶה מַרְאוֹת אֱלֹהִים:</span>

**<span dir="rtl">ישעיהו ס"ו</span>**

<span dir="rtl">(א) כֹּה אָמַר יהוה הַשָּׁמַיִם כִּסְאִי וְהָאָרֶץ הֲדֹם רַגְלָי אֵי זֶה בַיִת אֲשֶׁר
תִּבְנוּ לִי וְאֵי זֶה מָקוֹם מְנוּחָתִי:</span>

**<span dir="rtl">תהילים קט"ו (בית שני)</span>**

<span dir="rtl">(טז) הַשָּׁמַיִם שָׁמַיִם לַיהוה וְהָאָרֶץ נָתַן לִבְנֵי אָדם.</span>

**<span dir="rtl">ובדברי הימים ב' פרק ו'</span>**

**<span dir="rtl">"דברי הימים" נכתב בימי הבית השני, אך מצטט את שלמה המלך
האומר:</span>**

<span dir="rtl">(יז) וְעַתָּה יהוה אֱלֹהֵי יִשְׂרָאֵל יֵאָמֵן דְּבָרְךָ אֲשֶׁר דִּבַּרְתָּ לְעַבְדְּךָ
לְדָוִיד:</span>

<span dir="rtl">(יח) כִּי הַאֻמְנָם יֵשֵׁב אֱלֹהִים אֶת הָאָדָם עַל הָאָרֶץ הִנֵּה שָׁמַיִם וּשְׁמֵי
הַשָּׁמַיִם לֹא יְכַלְכְּלוּךָ אַף כִּי הַבַּיִת הַזֶּה אֲשֶׁר בָּנִיתי.</span>

**<span dir="rtl">כלומר, האל יושב בשמים, אך גדול מהם.</span>**

**<span dir="rtl">בתלמוד בבלי (מאות שלישית עד חמישית לספירה), כבר השמים
הנראים לנו אינם מספיקים לגודלו של האל. צריך לזכור שבינתיים האסטרונומיה
התפתחה, ובכל אופן הגיעה גם לחכמי ישראל.</span>**

**<span dir="rtl">בברכות דף נ"ח טוען שמואל:</span>**

<span dir="rtl">"ואמר שמואל נהירין לי שבילי דשמיא כשבילי דנהרדעא לבר
מכוכבא דשביט דלא ידענא מאי ניהו וגמירי דלא עבר כסלא ואי עבר כסלא חרב
עלמא...."</span>

**<span dir="rtl">גאווה יתרה של אסטרונום שמכיר, לדעתו, את השמים, בצירוף
עם אמונה טפלה.</span>**

**<span dir="rtl">מעניין אגב, שבאותה תקופה ממש כותב הפילוסוף הרומאי
לוקיוס סנקא ביתר צניעות את אותם דברים עצמם:</span>**

<span dir="rtl">"למה זה אנו מתפלאים על כוכבי השביט, שהם מראה כל כך נדיר
בעולם, שעדיין אין להבינם על פי חוקים בטוחים ואין יודע את ראשיתם ואת
סופם?.... חמישה כוכבי לכת הללו, המופיעים לנגד עינינו החוזרים ומשנים את
מקומותיהם ומעוררים בנו את הסקרנות, זה עתה אנו מתחילים לדעת את זריחתם
בוקר וערב, את תחנותיהם, את הילוכם קדימה, ועל שום מה הם חוזרים
לאחוריהם..."</span>

**<span dir="rtl">מי שמפסיד מהתפתחות האסטרונומיה, זה האלוהים, שנדחק גם
מהשמים, אבל תמיד יימצא לו מקום.</span>**

**<span dir="rtl">מסכת חגיגה דף י"ב</span>**

<span dir="rtl">"אמר רבי יהודה שני רקיעים הן, שנאמר, לה' אלהיך השמים
ושמי השמים.</span>

<span dir="rtl">ריש לקיש אמר: שבעה. ואלו הן, וילון, רקיע, שחקים, זבול,
מעון, מכון, ערבות.</span>

<span dir="rtl"><u>וילון</u> – אינו משמש כלום אלא נכנס שחרית ויוצא ערבית
....</span>

<span dir="rtl"><u>רקיע</u> – שבו חמה ולבנה כוכבים ומזלות
קבועין....</span>

<span dir="rtl">**\[כאן מסתיימת האסטרונומיה הנראית לעין\]**</span>

<span dir="rtl"><u>שחקים</u> – שבו רחיים עומדות וטוחנות מן לצדיקים
....</span>

<span dir="rtl"><u>זבול</u> – שבו ירושלים ובית המקדש ומזבח בנוי ומיכאל
השר הגדול עומד ומקריב עליו קרבן ....</span>

**<span dir="rtl">\[נזכור " ז"ש התנא כל מה שברא הקב"ה בעולמו ברא מנגד
שנאמר (קהלת ז יד) גם את זה לעומת זה עשה אלקים", כל מה שיש למטה יש גם
למעלה, אם כי תפיסה כזו במפורש מופיעה בתקופת הקבלה –</span>**

**<span dir="rtl">"הנה כי אלהים של מטה סוד ה"א אחרונה, ברא ועשה התחתונים
בדוגמת אלהים עליון בעליונים זה לעומת זה וזה בדוגמת זה וזה כדמות זה"
(מאיר בן גבאי 1480-1540)\]</span>**

<span dir="rtl"><u>מעון</u> – שבו כיתות של מלאכי השרת שאומרות שירה בלילה
וחשות ביום מפני כבודן של ישראל .....</span>

<span dir="rtl"><u>מכון</u> – שבו אוצרות שלג ואוצרות ברד ועליית טללים
רעים ועליית אגלים וחדרה של סופה \[וסערה\] ומערה של קיטור ודלתותיהן
אש.....</span>

<span dir="rtl"><u>ערבות</u> ­– שבו צדק משפט וצדקה גנזי חיים וגנזי שלום
וגנזי ברכה ונשמתן של צדיקים ורוחות ונשמות שעתיד להיבראות וטל שעתיד הקדוש
ברוך הוא להחיות בו מתים צדק ומשפט ...... שם אופנים ושרפים וחיות הקדש
ומלאכי השרת וכסא הכבוד מלך אל חי רם ונשא שוכן עליהם בערבות .....</span>

**<span dir="rtl">הרעיון של שבעת הרקיעים, "מדבר" עם האסטרונומיה המתארת
שבעה עד עשרה גלגלים סביב הארץ. אבל אם עברנו מהמטאורולוגיה לאסטרונומיה,
הרי כבר האסטרונומיה הקדומה, למעשה, מרחיקה את האלוהים מחוץ לגלגלי הכוכבים
(כי המדענים כבר עוסקים בתצפיות על כוכבי הלכת שהם לב הגלגלים).</span>**

**<span dir="rtl">מורה נבוכים חלק ב' פרק ד' (המאה השתים עשרה)</span>**

<span dir="rtl">"וימשך לו גם כן הענין אשר כבר התבאר במופת, והוא, שהאלוה
ית' לא יעשה הדברים בקריבה **\[כלומר במגע ישיר\]**, כי כמו שהוא שורף
באמצעות האש, והאש יתנועע באמצעות תנועת הגלגל, כן הגלגל גם הוא יתנועע
באמצעות שכל נבדל, ויהיו השכלים, הם המלאכים המתקרבים, אשר באמצעותם
יתנועעו הגלגלים. ומפני שאי אפשר בנבדלים המנין, בשום פנים מצד התחלף
עצמיהם, שהם לא גוף, התחיב לפי זה אצלו, שיהיה האלוה ית' הוא אשר המציא
השכל הראשון, אשר השכל ההוא מניע הגלגל הראשון, על הצד אשר בארנו;
.....</span>

<span dir="rtl">והנני אבאר לך מה שבתורתנו ממה שמסכים לאלו הדעות, ומה שבא
ממה שהוא כנגדם - בפרקים הבאים:"</span>

<span dir="rtl">....</span>

**<span dir="rtl">עד כאן תיאור תורת אריסטו, אך הרמב"ם טוען שתורת ישראל
מסכימה עם עיקר הדברים ("מגייר" את אריסטו):</span>**

**<span dir="rtl">(שם בפרק ה')</span>**

<span dir="rtl">"אמנם שהגלגלים חיים משכילים - רצוני לומר, משיגים - זה
אמת נכון גם מצד התורה, ושאינם גשמים **\[בלשון ימי הבינים גשם הוא עצם,
דבר גשמי\]** מתים, כאש וכארץ, כמו שחשבו הסכלים, אבל הם, כמו שאמרו
הפילוסופים, בעלי חיים עובדים את אדוניהם, ישבחוהו ויהללוהו שבח גדול
ומהללים עצומים - אמר, "השמים מספרים כבוד אל וגו'".</span>

**<span dir="rtl">לסכם את התורה הפילוסופית הרציונליסטית של ימי
הביניים:</span>**

**<span dir="rtl">העולם בנוי מעגלים, במרכזו החומר "השפל" ומעליו גלגלי
הכוכבים שהם מונעים על ידי מלאכים, והתנועה הראשונה מקורה באל.ומכאן שאין
ברירה לאל אלא להתרחק מעבר לכל המרחב האסטרונומי, כלומר לצאת מהיקום
כולו.</span>**

**<span dir="rtl">מכאן שהאל הוא <u>טרנסצנדנטי</u>, כלומר, יש לו מקום, אך
המקום הוא מחוץ ליקום, חיצוני למציאות הגשמית.</span>**

**<span dir="rtl">מתי האסטרונומיה המודרנית תערער תפיסה זו?</span>**

**<span dir="rtl">כאשר ישתכנעו בני האדם שהיקום הוא אינסופי, או לפחות,
סופו מחוץ ליכולת הישגנו. בערך בתקופת ניוטון (סוף המאה השבע
עשרה).</span>**

**<span dir="rtl">אם היקום הוא אינסופי, יש בעיה לדמיין את האל אפילו מחוץ
ליקום.</span>**

**<span dir="rtl">ומכיוון שהוא מועבר כה רחוק, הפתרון הוא דווקא לקרבו,
ואנחנו מוותרים על אל <u>טרנסצנדנטי</u> לטובת אל <u>אימננטי</u>.</span>**

**<span dir="rtl">טרנסצנדנטי – חיצוני, מחוץ לעולם המציאותי.</span>**

**<span dir="rtl">אימננטי – פנימי, מוכל בתוך המרחב, ספוג במרחב.</span>**

**<span dir="rtl">התפיסה האימננטית היא מופשטת יותר, אבל קיימת רמזים
קיימים כבר קודם.</span>**

**<span dir="rtl">לכאורה, התפיסה האימננטית מצויה כבר בתנ"ך:</span>**

<span dir="rtl">"קדוש קדוש קדוש ה' צבאות מלוא כל הארץ כבודו" (ישעיהו
ו')</span>

**<span dir="rtl">אבל, זוהי פרשנות שאינה הפשט. כאן הכוונה שאלוהים מפקח
על כל העולם, שיש לכבד אותו בכל מקום וכו'. ישעיהו עצמו רואה אותו בשמים
(כנראה, לא נכתב במפורש), באותו חזון שבו מופיע הפסוק.</span>**

**<span dir="rtl">התפיסה האימננטית ממש היא מאוחרת יותר, כנראה מימי
הביניים המאוחרים אפילו, ומתבטאת אולי בספר "הזוהר" (המאה השלוש
עשרה)</span>**

**<span dir="rtl">ידוע ומקובל היום הפסוק מ"תיקוני הזוהר" המאוחרים
יותר:</span>**

<span dir="rtl">**"**לית אתר פנוי מיניה**" (אין מקום פנוי ממנו) (תיקוני
זוהר קכ"ב).**</span>

**<span dir="rtl">אך הסבר טוב יותר לרעיון האימננטיות נמצא בזוהר עצמו
בהשוואת האל לנשמה, שזה הדימוי הטוב ביותר המאפשר לנו לתפוס
אימננטיות:</span>**

<span dir="rtl">ומה רבון עלמין לית ליה שם ידיע ולא אתר ידיע, אלא בכל
סטרא שולטנותיה, אוף הכי לית לה לנשמתא שם ידיע, ולא אתר ידיע בכל גופא,
אלא בכל סטר שולטנותה, ולית אבר פנוי מינה, ובגין דא לית לרשמא לה בחד אתר,
דאי לאו, הא חסר שולטנותא בשאר אברים, ולא לאתקרי לה בשמא חד או בתרין או
בתלת, למימר דאיהי חכמה מבינה ואית לה דעת ולא יתיר, דאי עביד הכי, הא חסר
לה משאר דרגין: **(זוהר, פנחס, דף רנ"ז)**</span>

**<span dir="rtl">תרגום:</span>**

<span dir="rtl">ומה רבון העולמים אין לו שם ידוע, ולא מקום ידוע, אלא בכל
צד שלטונו – אף כך אין לה לנשמה שם ידוע, ולא מקום ידוע בכל הגוף, אלא בכל
צד שלטונה, ואין איבר פנוי ממנה, ומפני זה אין לצייר אותה במקום אחד, שאם
לא הרי חסר השלטון בשאר האיברים, ולא לקרוא לה בשם אחד, או בשנים או
בשלושה, לומר שהיא חכמה, מבינה, ויש לה דעת, ולא יותר, שאם עושה כך הרי חסר
לה משאר דרגות.</span>

**<span dir="rtl">תפיסה זו, מנוגדת לתפיסה "מדעית מטריאליסטית" המנסה
להסביר את העולם דרך מבנה החומר וחוקי החומר.</span>**

**<span dir="rtl">התפיסה הדואלית רואה את העולם כבעל <u>ממד נוסף</u>, ממד
הנשמה או הרוח, שאמנם הוא בלתי ניתן לתפיסה בחושים (כי הרי אינו חומרי),
אבל הוא המשמעותי יותר, גם כבורא החומר וגם כשולט בחומר. והעיקר, חוקי
החומר לא תופסים לגביו (למשל, הוא נצחי, לא משתנה וכו').</span>**

**<span dir="rtl">את התפיסה הזאת, אם מקבלים אותה ואם לא, ניתן להבין בדרך
שמסביר אותה ספר "הזוהר" דרך ההשוואה ל"נשמה" באדם, שהיא המבדילה בין האדם
החי לאדם המת.</span>**

**<span dir="rtl">המטריאליסט יבחין בין החי למת, כמו בין מחשב חי למחשב
מת. פשוט, הוא מנותק ממקור האנרגיה שלו.</span>**

**<span dir="rtl">הדתי, או ה"רוחני" יבחין בין החי למת, דרך מושג "הנשמה"
<u>הקיימת</u> בתוכו או <u>יוצאת</u> ממנו.</span>**

**<span dir="rtl">וכך האלוהים הופך מייצור מופלא, גדול, ייצרי וכו', דמוי
אדם עליון, או חיה או מפלצת, שנמצא בראש הר, על ענן, בשמים, או מעבר לשמים
– לנשמה של העולם. נשמה הקודמת לעולם, בוראת אותו, ומקיימת אותו כעולם
חי.</span>**

**<span dir="rtl">למרבה הפלא (ואולי לא?) התפיסה הפילוסופית של ברוך
שפינוזה (המאה ה-17), די דומה. הוא רואה את כל היקום כאלוהים, כאשר יש לו
שני פנים, או מופעים, אחד, הפנים הפיזיות, החומריות, והשני, הפנים
הרוחניות, השכליות.</span>**

<span dir="rtl">"כל מה שנמצא, נמצא באלוהים, ובלי אלוהים שום דבר אינו
יכול להימצא ולא להיות מושג"</span>

**<span dir="rtl">(משפט 15, "אתיקה" מאת ברוך שפינוזה, תרגום ירמיהו יובל,
"הקבוץ המאוחד, 2003)</span>**

<span dir="rtl">"אלוהים הוא סיבתם האימננטית ולא הטרנזיטיבית של כל
הדברים**" **</span>

**<span dir="rtl">(משפט 18, שם)</span>**

**<span dir="rtl">אסונו או גדולתו של שפינוזה, שבתפיסתו הקיצונית והרחבה
יותר, הוא רואה בדת ובמצוותיה תופעה חולפת, וממילא נחשב לכופר על ידי
היהודים, ולמעשה גם על ידי הנוצרים. אלוהיו אינו "דתי", אינו מייצר תרי"ג
מצוות, ובוודאי לא דרך רבנים וכמרים. בכל זאת ל"אלוהיו" של שפינוזה יש
דרישות מוסריות, שהוא רואה אותן כ"תכונות האלוהים", כלומר נובעות מהפן
הרוחני-שכלי של האלוהים (הפן הפיזי שלו, כאמור, הוא העולם
המוחשי).</span>**

**<span dir="rtl">תפיסה כזו של מוסר מאפיינת פילוסופים הטוענים שיש "מוסר
טבעי".</span>**

**<span dir="rtl">קבלת האר"י, מתארת את מקומו של האלוהים בכל היקום, אבל,
האל פינה את עצמו מחלק מהחלל (יצר את "החלל הפנוי") כדי שיוכל לברוא עולם
ולאפשר חופש בחירה אנושי.</span>**

**<span dir="rtl">החלל המציאותי הזה, מלא בניצוצות אלוהיים שנוצרו בגלל
כשל בתחילת הבריאה, ולאדם (היהודי כמובן...) תפקיד בהעלאת הניצוצות ותיקון
האלוהות וכך הבאת הגאולה לעולם.</span>**

**<span dir="rtl">האל <u>כמעט</u> אימננטי.</span>**

**<span dir="rtl">בחסידות יש דואליות ביחס למקומו של אלוהים, כמו גם ביחס
ל"דמותו".</span>**

**<span dir="rtl">בדרך כלל החסידות הולכת בעקבות האר"י, אלא שהיא נרתעת
מ"חלל פנוי" מאלוהים, וטוענת שהאל אימננטי ממש, שגם בחלל זה אלוהים קיים
כמו מחוצה לו, ורק מסתיר עצמו. האדם יכול למצוא את אלוהים בסביבתו, בקיום
מצוות, בתפילה, בהתלהבות....</span>**

**<span dir="rtl">והנה ביטוי אופייני של רבי מנחם מנדל מקוצק (1787-1859
פולין)</span>**

<span dir="rtl">"פעם אחת פנה הרבי מנדל מקוצק אל כמה אנשים נכבדים ושאל:
"היכן נמצא אלוהים?"  
צחקו האנשים והשיבו: "בכל מקום – הרי נאמר 'מְלֹא כָל הָאָרֶץ כְּבוֹדוֹ'!"  
אמר הרבי: "הקדוש ברוך הוא נמצא במקום שנותנים לו להיכנס".**"**</span>

**<span dir="rtl">זוהי תפיסה בעל אופי מוסרי, אך תואמת את הגישה לעיל.
האדם יכול למצוא את אלוהים לידו אם הוא רוצה בכך. אימננטיות
מוסרית.</span>**

**<span dir="rtl">אבל ניתן למצוא בחסידות גם את הגישה העממית יותר, של
האלוהים היושב בשמים, שלמעשה, קשה לאדם מאמין להימנע ממנה.</span>**

**<span dir="rtl">באיגרת המפורסמת של הבעש"ט לגיסו ר' גרשון מקיטוב הוא
כותב:</span>**

<span dir="rtl">"כי בראש השנה שנת תק"ז עשיתי השבעת עליית נשמה כידוע
לך... ועליתי מדרגה אחר מדרגה עד שנכנסתי להיכל משיח ששם לומד משיח תורה עם
כל התנאים והצדיקים..."</span>

**<span dir="rtl">הרעיון של "מדרגה אחר מדרגה" הוא מאותה אינטואיציה של
"שבעת הרקיעים" בתלמוד, ושל "יורדי מרכבה" בספרות ההיכלות, וכד', ובהכרח
ממקם את האלוהות "למעלה".</span>**

**<span dir="rtl">וכך הדיון בין רבי אברהם יהושע השל מאפטא (1748-1825
פולין)</span>**

**<span dir="rtl">ובין רבי לוי יצחק מברדיצ'ב (1740-1809
אוקראינה)</span>**

<span dir="rtl">סמוך לפטירתו, קונן רבי אברהם יהושע השל מאַפּטָא על סבל
הגלות ועל התמהמהות הגאולה וביאת המשיח. וכך סיפר מתוך בכי: "לפני מותו
הבטיח רבי לוי יצחק מבַּרדיטשוֹב, כי כשיגיע לעולם הבא לא ינוח ולא ישקוט, אלא
יעורר את כל הצדיקים והקדושים עד שיגרום לבוא המשיח. אולם אחרי שבא רבי לוי
יצחק אל העולם <u>העליון</u>, השתעשעו עמו בהיכלות הצדיקים והעלו אותו
<u>מעלה מעלה</u> עד ששכח את מטרתו. אבל אני" – קרא הרבי מאפּטא – "אני לא
אשכח!"</span>

<span dir="rtl">**כמובן, אפשר לומר שאלוהים נמצא בכל, ורק העולם הבא,
המלאכים, גן עדן, גיהנום, וכד' נמצאים "למעלה" "בעולם העליון", ובכל זאת
החסידים אינם יכולים להימלט מהתפיסה העתיקה של "אנחנו למטה ואלוהים
למעלה".**</span>

**<span dir="rtl">למעשה, השפה מכתיבה את התפיסה העממית: "לשם שמים", "הכל
בידי שמים", "לא בשמים היא", "מהשמים ירחמו", "עולם עליון", וכו'</span>**

**<span dir="rtl">וכנספח, גם ביחס לנטייה לדמות את צורתו של האלוהים יש
בעיה דומה. מצד אחד הרמב"ם מקצין מאוד, וכבר הראב"ד (ר' אברהם בן דוד
מפושקירה, המאה ה 12, פרובאנס) לא מסכים איתו:</span>**

**<span dir="rtl">מורה נבוכים, הלכות תשובה פרק ג'</span>**

<span dir="rtl">(ז) חמשה הן הנקראים מינים. האומר שאין שם אלוה ואין לעולם
מנהיג, והאומר שיש שם מנהיג אבל הן שנים או יותר, <u>והאומר שיש שם רבון
אחד אבל שהוא גוף ובעל תמונה</u>, וכן האומר שאינו לבדו הראשון וצור לכל,
וכן העובד כוכב או מזל וזולתו כדי להיות מליץ בינו ובין רבון העולמים כל
אחד מחמשה אלו הוא מין.</span>

<span dir="rtl">\[השגת הראב"ד\] - והאומר שיש שם רבון אחד אלא שהוא גוף
ובעל תמונה, א"א **\[אמר אברהם\]** <u>ולמה קרא לזה מין? וכמה גדולים
וטובים ממנו הלכו בזו המחשבה, לפי מה שראו במקראות, ויותר ממה שראו בדברי
האגדות המשבשות את הדעות</u>.</span>

**<span dir="rtl">ולסיכום, צודק הראב"ד, התפיסות המופשטות יותר גם של דמות
האלוהים וגם של מיקומו, הן אזוטריות, מתאימות לבעלי השכלה ויכולת הפשטה,
ודורשות הדחקה של הדימיון האנושי.</span>**

**<span dir="rtl">אנחנו, עמך ישראל זקוקים לאלוהים שיש לו דמות ויש לו
מקום.</span>**
