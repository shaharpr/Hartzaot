<span dir="rtl"><u>פרשת בהעלותך – שבעים ואחד</u></span>

<u><span dir="rtl">ספר במדבר פרק יא</span></u>

<span dir="rtl">(טז) וַיֹּאמֶר יְהֹוָה אֶל משֶׁה אֶסְפָה לִּי שִׁבְעִים אִישׁ מִזִּקְנֵי יִשְׂרָאֵל אֲשֶׁר
יָדַעְתָּ כִּי הֵם זִקְנֵי הָעָם וְשֹׁטְרָיו וְלָקַחְתָּ אֹתָם אֶל אֹהֶל מוֹעֵד וְהִתְיַצְּבוּ שָׁם עִמָּךְ</span>:

<span dir="rtl">(יז) וְיָרַדְתִּי וְדִבַּרְתִּי עִמְּךָ שָׁם וְאָצַלְתִּי מִן הָרוּחַ אֲשֶׁר עָלֶיךָ וְשַׂמְתִּי
עֲלֵיהֶם וְנָשְׂאוּ אִתְּךָ בְּמַשָּׂא הָעָם וְלֹא תִשָּׂא אַתָּה לְבַדֶּךָ:</span>

<span dir="rtl">.............................</span>

<span dir="rtl">(כה) וַיֵּרֶד יְהֹוָה בֶּעָנָן וַיְדַבֵּר אֵלָיו וַיָּאצֶל מִן הָרוּחַ אֲשֶׁר עָלָיו
וַיִּתֵּן עַל שִׁבְעִים אִישׁ הַזְּקֵנִים וַיְהִי כְּנוֹחַ עֲלֵיהֶם הָרוּחַ וַיִּתְנַבְּאוּ וְלֹא יָסָפוּ</span>:

<span dir="rtl">(כו) וַיִּשָּׁאֲרוּ שְׁנֵי אֲנָשִׁים בַּמַּחֲנֶה שֵׁם הָאֶחָד אֶלְדָּד וְשֵׁם הַשֵּׁנִי מֵידָד
וַתָּנַח עֲלֵהֶם הָרוּחַ וְהֵמָּה בַּכְּתֻבִים וְלֹא יָצְאוּ הָאֹהֱלָה וַיִּתְנַבְּאוּ בַּמַּחֲנֶה</span>:

<span dir="rtl">(כז) וַיָּרָץ הַנַּעַר וַיַּגֵּד לְמשֶׁה וַיֹּאמַר אֶלְדָּד וּמֵידָד מִתְנַבְּאִים
בַּמַּחֲנֶה</span>:

<span dir="rtl">(כח) וַיַּעַן יְהוֹשֻׁעַ בִּן נוּן מְשָׁרֵת משֶׁה מִבְּחֻרָיו וַיֹּאמַר אֲדֹנִי משֶׁה
כְּלָאֵם</span>:

<span dir="rtl">(כט) וַיֹּאמֶר לוֹ משֶׁה הַמְקַנֵּא אַתָּה לִי וּמִי יִתֵּן כָּל עַם יְהֹוָה נְבִיאִים
כִּי יִתֵּן יְהֹוָה אֶת רוּחוֹ עֲלֵיהֶם:</span>

<span dir="rtl"><u>בבלי סנהדרים י"ז/א</u></span>

<span dir="rtl">מאי כלאם אמר ליה הטל עליהן צרכי ציבור והן כלין
מאיליהן:</span>

<span dir="rtl">כמו שאנחנו חוזרים ומדגישים, חז"ל, בתקופת המשנה והתלמוד
(המאות הראשונות לספירה), גם מתארים את הקורה בזמנם, אבל לא פחות מזה,
עוסקים ביצירת הנרטיב של עם ישראל מימי אברהם אבינו ועד זמנם. לפעמים
בניגוד מוחלט למה שידוע ממקורות אחרים ואפילו מהתנ"ך.</span>

<span dir="rtl">והנה מערכת המשפט על פי המשנה:</span>

<u><span dir="rtl">משנה מסכת סנהדרין פרק א</span></u>

<span dir="rtl">(א) דִּינֵי מָמוֹנוֹת, בִּשְׁלשָׁה. גְּזֵלוֹת וַחֲבָלוֹת, בִּשְׁלשָׁה. נֶזֶק וַחֲצִי
נֶזֶק, תַּשְׁלוּמֵי כֶפֶל וְתַשְׁלוּמֵי אַרְבָּעָה וַחֲמִשָּׁה, בִּשְׁלשָׁה \[בהמשך זה נקרא דיני קנסות\].
הָאוֹנֵס וְהַמְפַתֶּה וְהַמּוֹצִיא שֵׁם רַע, בִּשְׁלשָׁה, דִּבְרֵי רַבִּי מֵאִיר. וַחֲכָמִים אוֹמְרִים, מוֹצִיא
שֵׁם רַע,בְּעֶשְׂרִים וּשְׁלשָׁה, מִפְּנֵי שֶׁיֶּשׁ בּוֹ דִינֵי נְפָשׁוֹת</span>:

<span dir="rtl">(ב) מַכּוֹת, בִּשְׁלשָׁה. מִשּׁוּם רַבִּי יִשְׁמָעֵאל אָמְרוּ, בְּעֶשְׂרִים וּשְׁלשָׁה.
עִבּוּר הַחֹדֶשׁ, בִּשְׁלשָׁה. עִבּוּר הַשָּׁנָה, בִּשְׁלשָׁה, דִּבְרֵי רַבִּי מֵאִיר. רַבָּן שִׁמְעוֹן בֶּן גַּמְלִיאֵל
אוֹמֵר, בִּשְׁלשָׁה מַתְחִילִין, וּבַחֲמִשָּׁה נוֹשְׂאִין וְנוֹתְנִין, וְגוֹמְרִין בְּשִׁבְעָה. וְאִם גָּמְרוּ
בִשְׁלשָׁה, מְעֻבֶּרֶת:</span>

<span dir="rtl">.....</span>

<span dir="rtl">(ד) דִּינֵי נְפָשׁוֹת, בְּעֶשְׂרִים וּשְׁלשָׁה.</span>

<span dir="rtl">.....</span>

<span dir="rtl">אֵין דָּנִין לֹא אֶת הַשֵּׁבֶט וְלֹא אֶת נְבִיא הַשֶּׁקֶר וְלֹא אֶת כֹּהֵן גָּדוֹל,
אֶלָּא עַל פִּי **בֵית דִּין שֶׁל שִׁבְעִים וְאֶחָד**. וְאֵין מוֹצִיאִין לְמִלְחֶמֶת הָרְשׁוּת, אֶלָּא עַל
פִּי **בֵית דִּין שֶׁל שִׁבְעִים וְאֶחָד**. אֵין מוֹסִיפִין עַל הָעִיר וְעַל הָעֲזָרוֹת, אֶלָּא עַל פִּי
**בֵית דִּין שֶׁל שִׁבְעִים וְאֶחָד**. אֵין עוֹשִׂין סַנְהֶדְרָיוּת לַשְּׁבָטִים, אֶלָּא עַל פִּי **בֵית
דִּין שֶׁל שִׁבְעִים וְאֶחָד**. אֵין עוֹשִׂין עִיר הַנִּדַּחַת, אֶלָּא עַל פִּי **בֵית דִּין שֶׁל שִׁבְעִים
וְאֶחָד**. וְאֵין עוֹשִׂין עִיר הַנִּדַּחַת בַּסְּפָר, וְלֹא שָׁלשׁ, אֲבָל עוֹשִׂין אַחַת אוֹ
שְׁתָּיִם:</span>

<span dir="rtl">......</span>

<span dir="rtl">(ו) **סַנְהֶדְרֵי גְדוֹלָה הָיְתָה שֶׁל שִׁבְעִים וְאֶחָד**, וּקְטַנָּה שֶׁל עֶשְׂרִים
וּשְׁלשָׁה. וּמִנַּיִן לַגְּדוֹלָה שֶׁהִיא שֶׁל שִׁבְעִים וְאֶחָד, שֶׁנֶּאֱמַר (במדבר יא) **אֶסְפָה לִּי שִׁבְעִים
אִישׁ מִזִּקְנֵי יִשְׂרָאֵל**, וּמשֶׁה עַל גַּבֵּיהֶן, הֲרֵי שִׁבְעִים וְאֶחָד. רַבִּי יְהוּדָה אוֹמֵר, שִׁבְעִים.
וּמִנַּיִן לַקְּטַנָּה שֶׁהִיא שֶׁל עֶשְׂרִים וּשְׁלשָׁה, שֶׁנֶּאֱמַר (שם לה) וְשָׁפְטוּ הָעֵדָה וְהִצִּילוּ הָעֵדָה,
עֵדָה שׁוֹפֶטֶת וְעֵדָה מַצֶּלֶת, הֲרֵי כָאן עֶשְׂרִים. וּמִנַּיִן לָעֵדָה שֶׁהִיא עֲשָׂרָה, שֶׁנֶּאֱמַר (שם יד)
עַד מָתַי לָעֵדָה הָרָעָה הַזֹּאת, יָצְאוּ יְהוֹשֻׁעַ וְכָלֵב.</span>

<span dir="rtl">.....</span>

<span dir="rtl">כֹּהֵן גָּדוֹל דָּן וְדָנִין אוֹתוֹ, מֵעִיד וּמְעִידִין אוֹתוֹ, חוֹלֵץ וְחוֹלְצִין
לְאִשְׁתּוֹ, וּמְיַבְּמִין אֶת אִשְׁתּוֹ,....</span>

<span dir="rtl">.......</span>

<span dir="rtl">הַמֶּלֶךְ לֹא דָן וְלֹא דָנִין אוֹתוֹ, לֹא מֵעִיד וְלֹא מְעִידִין אוֹתוֹ, לֹא
חוֹלֵץ וְלֹא חוֹלְצִין לְאִשְׁתּוֹ.</span>

<span dir="rtl">לכאורה המשנה דנה בתחילה בשיפוט יומיומי, אך מהר מאוד נראה
שמדובר על העבר.</span>

<span dir="rtl">דנים שבטים... מוציאים למלחמת רשות... וההוכחה לגודלה של
סנהדרי גדולה (71) הוא לא מהזכרון, אל מהפסוקים בתורה.</span>

<span dir="rtl">האם סנהדרין מוציאה להורג?</span>

<span dir="rtl"><u>משנה מסכת מכות פרק א</u></span>

<span dir="rtl">סַנְהֶדְרִין הַהוֹרֶגֶת אֶחָד בַּשָּׁבוּעַ נִקְרֵאת חָבְלָנִית. רַבִּי אֶלְעָזָר בֶּן
עֲזַרְיָה אוֹמֵר, אֶחָד לְשִׁבְעִים שָׁנָה. רַבִּי טַרְפוֹן וְרַבִּי עֲקִיבָא אוֹמְרִים, **אִלּוּ הָיִינוּ
בְסַנְהֶדְרִין לֹא נֶהֱרַג אָדָם מֵעוֹלָם**. רַבָּן שִׁמְעוֹן בֶּן גַּמְלִיאֵל אוֹמֵר, אַף הֵן מַרְבִּין
שׁוֹפְכֵי דָמִים בְּיִשְׂרָאֵל:</span>

<span dir="rtl">מכאן,</span>

1.  <span dir="rtl">שהתָנאים לאחר החורבן חשבו שסנהדרין רשאית לדון למוות,
    אלא שזה לא ראוי.</span>

2.  <span dir="rtl">גדולי התנאים (ר' עקיבא, ר' טרפון) לא ראו עצמם כחברי
    סנהדרין (ברור שבזמנם הדין הרומי שולט לחלוטין). הם רואים את "בית
    הדין" ביבנה כמשהו אחר.</span>

<span dir="rtl">והנה תיאורה של התוספתא, במאה השלישית בערך, אחרי חתימת
המשנה. עם רמז לתפקידי הסנהדרין</span>

<u><span dir="rtl">תוספתא מסכת חגיגה פרק ב</span></u>

<span dir="rtl">אמר רבי יוסי, בתחלה לא היתה מחלוקת בישראל, אלא בית דין
של שבעים ואחד \[היה\] בלשכת הגזית, ושאר בתי דינים של עשרים ושלשה היו
בעיירות ארץ ישראל, ושני בתי דינים של שלשה שלשה היו בירושלים, אחד בהר
הבית ואחד בחיל. נצרך אחד מהם הולך אצל בית דין שבעירו. אין בית דין הולך
אצל בית דין הסמוך לעירו אם שמעו \[כלומר, ידעו במפורש מה צריך להיות
הדין\] אמרו להם, אם לאו הוא ומופלא שבהן, באין לבית דין שבהר הבית. אם
שמעו אמרו להם, ואם לאו הוא ומופלא שבהם, באין לבית דין שבחיל אם שמעו אמרו
להם אם לאו אלו ואלו באין לבית דין שבלשכת הגזית. ובית דין שבלשכת הגזית
אע"פ שהוא של שבעים ואחד אין פחות מעשרים ושלשה. נצרך אחד מהם לצאת רואה אם
יש שם עשרים ושלשה יוצא ואם לאו אין יוצא עד שיהו שם עשרים ושלשה. היו
יושבין מתמיד של שחר עד תמיד של בין הערבים ובשבתות ובימים טובים נכנסין
לבית המדרש שבהר הבית. נשאלה הלכה אם שמעו אמרו להם. **ואם לאו עומדין
במנין** אם רבו המטמאין טימאו אם רבו המטהרין טיהרו. משם הלכה יוצא רווחת
בישראל. **משרבו תלמידי שמאי והלל שלא שמשו כל צרכן הרבו מחלוקת בישראל
ונעשו כשתי תורות.**. ומשם היו יושבין ובודקין כל מי שהוא חכם ועניו ושפוי
וירא חטא ופרקו טוב ורוח הבריות נוחה הימנו עושין אותו דיין בעירו, משנעשה
דיין בעירו מעלין ומושיבין אותו בהר הבית, ומשם מעלין ומושיבין אותו בחיל,
ומשם מעלין ומושיבין אותו בלשכת הגזית. **ושם יושבין ובודקין יחסי כהונה
ויחסי לויה כהן שנמצא בו פסול לובש שחורין ומתעטף שחורין יוצא והולך ושלא
נמצא בו פסול לובש לבנים ומתעטף לבנים נכנס ומשמש עם אחיו הכהנים ויום טוב
היו עושין שלא נמצא פסול בזרעו של אהרן לו.**</span>

<span dir="rtl">התיאור הזה מנסה להיות תיאור מקיף של מערכת השיפוט, אך,
כאילו במקרה, נכנסים בו כמה פרטים מעניינים במיוחד. ההערה על תלמידי בית
שמאי ובית הלל "שלא שמשו כל צרכן", מרמזת שחילוקי דעות קשים מנעו את קיום
הסנהדרין בתקופה מסוימת, וכן, שהעיסוק של הסנהדרין היה **בענייני טומאה
וטהרה, ובפסילה או הכשרה של כוהנים ולוויים**.</span>

<span dir="rtl">מקור מאוחר יותר בבבלי חוזר ומדגיש זאת.</span>

<span dir="rtl"><u>בבלי, יומא י"ט/א</u></span>

<span dir="rtl">לשכת הגזית שם היה סנהדרין של ישראל **יושבת ודנה את
הכהנים ומי שנמצא בו פסול היה לובש שחורים ומתעטף שחורים ויצא והלך לו ושלא
נמצא בו פסול היה לובש לבנים ומתעטף לבנים ונכנס ומשמש עם אחיו
הכהנים**</span>

<span dir="rtl">האם הסנהדרין או בתי הדין שמתחתיה עוסקים בדין הפלילי?
נראה שאחרי החורבן, לפחות, התשובה שלילית.</span>

<u><span dir="rtl">תלמוד בבלי מסכת בבא מציעא דף פג/ב</span></u>

<span dir="rtl">אתיוה לרבי אלעזר ברבי שמעון וקא תפיס גנבי ואזיל. שלח ליה
רבי יהושע בן קרחה: חומץ בן יין עד מתי אתה מוסר עמו של אלהינו להריגה? שלח
ליה קוצים אני מכלה מן הכרם. שלח ליה יבא בעל הכרם ויכלה את קוציו.</span>

<span dir="rtl">(הסיפור מאוחר, אך אלעזר ברבי שמעון בר יוחאי, ויהושע בן
קרחה חיו בארץ ישראל בתקופת השלטון הרומי, לאחר מרד בר כוכבא).</span>

<span dir="rtl">והמעניין הוא שהיו בתי דין, לאחר החורבן, שבהם השופטים היו
גויים, אך הם דנו לפי דיני ישראל:</span>

<u><span dir="rtl">מכילתא פרשת משפטים מסכת נזיקין פרשה א</span></u>

<span dir="rtl">רבי אלעזר בן עזריה אומר הרי הגוים שדנו כדיני ישראל שומע
אני יהו קיימים. תלמוד לומר, "ואלה המשפטים" אתה דן את שלהם, והם אינן דנין
את שלך. מכאן אמרו גט המעושה בישראל כשר ובגוים פסול. אבל גוים חובטין אותו
ואומרין לו עשה מה שישראל אומר לך, כשר.</span>

<span dir="rtl">(גט מעושה, הוא גט, שאינו מחויב על פי ההלכה, אך נכפה על
הבעל בכוח, ולפי ההלכה אינו בתוקף)</span>

<u><span dir="rtl">תלמוד בבלי מסכת גיטין דף פח/ב</span></u>

<span dir="rtl">ותניא היה רבי טרפון אומר כל מקום שאתה מוצא אגוריאות
\[בתי משפט\] של עובדי כוכבים, אף על פי שדיניהם כדיני ישראל, אי אתה רשאי
להיזקק להם. שנאמר ואלה המשפטים אשר תשים לפניהם לפניהם ולא לפני עובדי
כוכבים דבר אחר לפניהם ולא לפני הדיוטות.</span>

<span dir="rtl">זה נושא מעניין כשלעצמו, אבל, לענייננו הוא מראה על חולשת
מערכת השיפוט היהודית לאחר החורבן.</span>

<span dir="rtl">אחד התפקידים שכביכול, היה של הסנהדרין, הוא קביעת הלוח,
אך גם הוא רק לכאורה.</span>

<u><span dir="rtl">מכילתא פרשת בא פרשה ב</span></u>

<span dir="rtl">רבי יאשיה אומר מנין **שאין מעברי' את השנה אלא בבית דין
הגדול שבירושלם** תלמוד לומר ראשון הוא לכם דברו אל כל עדת בני ישראל
וגו':</span>

<span dir="rtl">האם מעברים את השנה רק בבית דין הגדול? ביבנה וודאי
לא:</span>

<u><span dir="rtl">תלמוד בבלי מסכת ברכות דף סג/א</span></u>

<span dir="rtl">כשירד חנינא בן אחי רבי יהושע לגולה **היה מעבר שנים וקובע
חדשים בחוצה לארץ** שגרו אחריו שני תלמידי חכמים רבי יוסי בן כיפר ובן בנו
של זכריה בן קבוטל כיון שראה אותם אמר להם למה באתם? אמרו ליה ללמוד תורה
באנו. הכריז עליהם: אנשים הללו גדולי הדור הם ואבותיהם שמשו בבית המקדש.
.....התחיל הוא מטמא והם מטהרים, הוא אוסר והם מתירים. הכריז עליהם אנשים
הללו של שוא הם של תהו הם. אמרו לו: כבר בנית ואי אתה יכול לסתור, כבר גדרת
ואי אתה יכול לפרוץ. אמר להם: מפני מה אני מטמא ואתם מטהרים אני אוסר ואתם
מתירים? אמרו לו: מפני שאתה מעבר שנים וקובע חדשים בחוץ לארץ. אמר להם:
**והלא עקיבא בן יוסף היה מעבר שנים וקובע חדשים בחוץ לארץ?** אמרו לו: הנח
רבי עקיבא שלא הניח כמותו בארץ ישראל....</span>

<span dir="rtl">אם כן, לא בית דין מעבר שנים, אלא הנשיא, או מי שנחשב
לגדול החכמים, ואפילו אם הוא לא נמצא בארץ.</span>

<u><span dir="rtl">תלמוד בבלי מסכת סנהדרין דף יא/א</span></u>

<span dir="rtl">תנו רבנן **אין מעברין את השנה אלא אם כן ירצה נשיא**.
ומעשה ברבן גמליאל שהלך ליטול רשות אצל שלטון אחד שבסוריא ושהה לבא, ועיברו
את השנה על מנת שירצה רבן גמליאל. וכשבא רבן גמליאל ואמר רוצה אני נמצאת
שנה מעוברת.</span>

<span dir="rtl">אחרי שהבהרנו את חוסר הבהירות בתפקידיה של הסנהדרין
בתקופות השונות, נבחן כיצד אמורים, על פי מקורותינו להתמנות חבריה.</span>

<span dir="rtl">בפרקי אבות מסופרת היררכיית הסמיכה ממשה ועד סוף ימי בית
שני:</span>

<u><span dir="rtl">משנה מסכת אבות פרק א</span></u>

<span dir="rtl">(א) משֶׁה קִבֵּל תּוֹרָה מִסִּינַי, וּמְסָרָהּ לִיהוֹשֻׁעַ, וִיהוֹשֻׁעַ לִזְקֵנִים,
וּזְקֵנִים לִנְבִיאִים, וּנְבִיאִים מְסָרוּהָ לְאַנְשֵׁי כְנֶסֶת הַגְּדוֹלָה. הֵם אָמְרוּ שְׁלשָׁה דְבָרִים, הֱווּ
מְתוּנִים בַּדִּין, וְהַעֲמִידוּ תַלְמִידִים הַרְבֵּה, וַעֲשׂוּ סְיָג לַתּוֹרָה</span>:

<span dir="rtl">(ב) שִׁמְעוֹן הַצַּדִּיק הָיָה מִשְּׁיָרֵי כְנֶסֶת הַגְּדוֹלָה. הוּא הָיָה אוֹמֵר, עַל
שְׁלשָׁה דְבָרִים הָעוֹלָם עוֹמֵד, עַל הַתּוֹרָה וְעַל הָעֲבוֹדָה וְעַל גְּמִילוּת חֲסָדִים:</span>

<span dir="rtl">והלאה והלאה, מתחילים להופיע זוגות חכמים, עד תקופת התנאים
כולל. אך מה שאנחנו רואים כאן זו שושלת של חכמים, ולא מופיע שום מוסד
(במקומות אחרים מציינים שאחד מהם נשיא הסנהדרין ואחד מהם אב בית דין).
אבל:</span>

<u><span dir="rtl">משנה מסכת חגיגה פרק ב</span></u>

<span dir="rtl">(ב) יוֹסֵי בֶּן יוֹעֶזֶר אוֹמֵר שֶׁלֹּא לִסְמוֹךְ, יוֹסֵי בֶּן יוֹחָנָן אוֹמֵר
לִסְמוֹךְ. יְהוֹשֻׁעַ בֶּן פְּרַחְיָה אוֹמֵר שֶׁלֹּא לִסְמוֹךְ, נִתַּאי הָאַרְבֵּלִי אוֹמֵר לִסְמוֹךְ. יְהוּדָה בֶּן
טַבַּאי אוֹמֵר שֶׁלֹּא לִסְמוֹךְ, שִׁמְעוֹן בֶּן שָׁטָח אוֹמֵר לִסְמוֹךְ. שְׁמַעְיָה אוֹמֵר לִסְמוֹךְ, אַבְטַלְיוֹן
אוֹמֵר שֶׁלֹּא לִסְמוֹךְ. הִלֵּל וּמְנַחֵם לֹא נֶחֱלָקוּ. יָצָא מְנַחֵם, נִכְנַס שַׁמַּאי. שַׁמַּאי אוֹמֵר שֶׁלֹּא
לִסְמוֹךְ, הִלֵּל אוֹמֵר לִסְמוֹךְ. הָרִאשׁוֹנִים הָיוּ נְשִׂיאִים, וּשְׁנִיִּים לָהֶם אֲבוֹת בֵּית
דִּין:</span>

<span dir="rtl">כביכול עמדו הזוגות בראש הסנהדרין, אבל המחלוקות ללא
הכרעה. היכן המוסד המכריע?</span>

<span dir="rtl">בכל זאת, המשנה מתעקשת על מסורת סמיכה. צורה מפורשת יותר
של סמיכה מופיעה במקור הבא.</span>

<u><span dir="rtl">משנה מסכת סנהדרין פרק ד</span></u>

<span dir="rtl">(ג) סַנְהֶדְרִין הָיְתָה כַּחֲצִי גֹרֶן עֲגֻלָּה, כְּדֵי שֶׁיְּהוּ רוֹאִין זֶה אֶת זֶה.
וּשְׁנֵי סוֹפְרֵי הַדַּיָּנִין עוֹמְדִין לִפְנֵיהֶם, אֶחֶד מִיָּמִין וְאֶחֶד מִשְּׂמֹאל וְכוֹתְבִין דִּבְרֵי
הַמְזַכִּין וְדִבְרֵי הַמְחַיְּבִין. רַבִּי יְהוּדָה אוֹמֵר, שְׁלשָׁה, אֶחָד כּוֹתֵב דִּבְרֵי הַמְזַכִּין וְאֶחָד
כּוֹתֵב דִּבְרֵי הַמְחַיְּבִין וְהַשְּׁלִישִׁי כוֹתֵב דִּבְרֵי הַמְזַכִּין וְדִבְרֵי הַמְחַיְּבִין</span>:

<span dir="rtl">(ד) וְשָׁלשׁ שׁוּרוֹת שֶׁל תַּלְמִידֵי חֲכָמִים יוֹשְׁבִין לִפְנֵיהֶם, כָּל אֶחָד
וְאֶחָד מַכִּיר אֶת מְקוֹמוֹ. **הָיו צְרִיכִין לִסְמוֹךְ, סוֹמְכִין מִן הָרִאשׁוֹנָה**. אֶחָד מִן
הַשְּׁנִיָּה בָּא לוֹ לָרִאשׁוֹנָה וְאֶחָד מִן הַשְּׁלִישִׁית בָּא לוֹ לַשְּׁנִיָּה, וּבוֹרְרִין לָהֶן עוֹד אֶחָד מִן
הַקָּהָל וּמוֹשִׁיבִין אוֹתוֹ בַשְּׁלִישִׁית. וְלֹא הָיָה יוֹשֵׁב בִּמְקוֹמוֹ שֶׁל רִאשׁוֹן, אֶלָּא יוֹשֵׁב בְּמָקוֹם
הָרָאוּי לוֹ:</span>

<span dir="rtl">והרעיון יפה, היררכיה של לימוד וניסיון. עד שתגיע להיות
שופט, תלמד הרבה זמן מהמשפטים שאתה שומע.</span>

<span dir="rtl">לעומת התיאור הריאלי שמתארת המשנה, לתלמוד הבבלי יש דרישות
מוגזמות קצת...</span>

<u><span dir="rtl">תלמוד בבלי מסכת מנחות דף סה/א</span></u>

<span dir="rtl">דאמר רבי יוחנן אין מושיבים בסנהדרין אלא בעלי חכמה, בעלי
מראה, בעלי קומה, בעלי זקנה, בעלי כשפים, ויודעים שבעים לשון, שלא תהא
סנהדרין שומעת מפי התורגמן</span>

<span dir="rtl">אידיאלי, כמובן, ועניין הכשפים כה מוזר שהגאונים נזקקו
לפרשו:</span>

<u><span dir="rtl">תשובות הגאונים - תשובה לא</span></u>

<span dir="rtl">והוו יודעים, שמאחר שצוה המקום בתורה להמית אח המכשפים
נצרך הדבר לגלות מה הם המכשפים, למען ידעו על מה הם הורגין, ולולי כן מאין
היו יודעין מה הוא מעשה שממיתין עליו, ומה הוא מעשה שאין ממיתין עליו. ונתן
משה רבינו לסנהדרין בקבלה הלכות כשפים ולמדם אותם.</span>

<span dir="rtl">מסורת הסמיכה, היא אחת המסורות המשמעותיות ביהדות, אך גם
בעייתית ביותר. מצד אחד היא מעגנת את כל ההלכה בתורה שנתנה בסיני, מפני שעל
ידי הסמיכה, הרב מקבל את הרשות להמשיך את שלשלת הפרשנויות מאז. מצד שני,
בגלל הניתוק בסמיכה, בעקבות האירועים ההיסטוריים הקטסטרופליים, אין היום רב
מוסמך באמת. אמנם יש הסכמה על מה שמותר לרב הנסמך היום על ידי הישיבה שבה
למד, לפסוק, אבל אינו יכול לשבת בסנהדרין ולחדש הלכות ברוב קולות. וראינו
לעיל, שהסנהדרין, אם לא ידעה "מהשמועה" הייתה מחליטה ברוב.</span>

<span dir="rtl">הרמב"ם נאמן למסורת הסמיכה, ומכיר בבעייה.</span>

<u><span dir="rtl">רמב"ם יד החזקה הלכות סנהדרין פרק ד</span></u>

<span dir="rtl">(א) אחד בית דין הגדול ואחד סנהדרין קטנה או בית דין של
שלשה צריך שיהיה אחד מהן סמוך מפי הסמוך. ומשה רבינו סמך יהושע ביד, שנאמר,
ויסמוך את ידיו עליו ויצוהו. וכן השבעים זקנים, משה רבינו סמכם, ושרתה
עליהן שכינה, ואותן הזקנים סמכו לאחרים, ואחרים לאחרים, ונמצאו הסמוכין איש
מפי איש עד בית דינו של יהושע, ועד בית דינו של משה רבינו, ואחד הנסמך מפי
הנשיא, או מפי אחד מן הסמוכין, אפילו לא היה אותו סמוך בסנהדרין
מעולם</span>:

<span dir="rtl">(ב) וכיצד היא הסמיכה לדורות? לא שיסמכו ידיהן על ראש
הזקן, אלא שקורין לו רבי, ואומרים לו הרי את סמוך, ויש לך רשות לדון אפילו
**דיני קנסות**</span>:

<span dir="rtl">(ג) ואין סומכין סמיכה שהיא מינוי הזקנים לדיינות אלא
בשלשה והוא שיהיה האחד מהן סמוך מפי אחרים כמו שביארנו:</span>

<span dir="rtl">.....\[ומאחר שנותקה מסורת הסמיכה...\]</span>

<span dir="rtl">....נראין לי הדברים שאם הסכימו **כל החכמים שבארץ ישראל**
למנות דיינים ולסמוך אותם הרי אלו סמוכים ויש להן לדון דיני קנסות ויש להן
לסמוך לאחרים. אם כן למה היו החכמים מצטערין על הסמיכה, כדי שלא יבטלו דיני
קנסות מישראל...</span>

<span dir="rtl">\[דיני קנסות, הם עונשי הכסף או שוי כסף שמותר להטיל.
למשל, הגונב צריך להחזיר פי ארבעה או חמישה. מובן, שדיני נפשות אין דנים
בגלות\]</span>

<span dir="rtl">אבל הרב גורן אמר בזמנו, שלאסוף את כל חכמי ארץ ישראל כדי
לקבל החלטה משותפת להסמיך אחרים, קשה יותר מאשר להביא את המשיח....</span>

<span dir="rtl">ניתוק ראשון ברור של הסמיכה חל בתקופת מרד בר כוכבא, שאז
נחרב כל הישוב היהודי ביהודה, והמרכז ביבנה על חכמיו בכלל זה. התלמוד הבבלי
מתאר כיצד גושר פרק הזמן הזה על ידי ר' יהודה בן בבא. בין שהסיפור היסטורי
ובין שהוא אגדה, הוא ממחיש את חשיבות הסמיכה.</span>

<u><span dir="rtl">תלמוד בבלי מסכת עבודה זרה דף ח/ב</span></u>

<span dir="rtl">ברם זכור אותו האיש לטוב ורבי יהודה בן בבא שמו שאלמלא הוא
נשתכחו דיני קנסות מישראל. נשתכחו לגרסינהו, אלא בטלו דיני קנסות מישראל.
שגזרה מלכות הרשעה גזרה כל הסומך יהרג, וכל הנסמך יהרג, ועיר שסומכין בה
תחרב, ותחום שסומכין בו יעקר. מה עשה רבי יהודה בן בבא, הלך וישב בין שני
הרים גדולים, ובין שתי עיירות גדולות, בין ב' תחומי שבת, בין אושא לשפרעם,
וסמך שם חמשה זקנים. רבי מאיר ורבי יהודה ורבי יוסי ורבי שמעון ורבי אלעזר
בן שמוע. ורב אויא מוסיף אף רבי נחמיה. כיון שהכירו בהם אויבים אמר להם:
בני רוצו! אמרו לו: רבי ואתה מה תהא עליך? אמר להם: הריני מוטל לפניהם כאבן
שאין לה הופכין. אמרו, לא זזו משם עד שנעצו לגופו ג' מאות לולניאות של
ברזל, ועשאוהו לגופו ככברה.</span>

<span dir="rtl">אותו יהודה בן בבא, זכה למֶחלף ליד שפרעם, אבל משום מה,
אינו נקרא בשמו, אלא "הסומך", ורבים לא יודעים את משמעות השם.</span>

<span dir="rtl">מסורת אחרת, מתארת מאבק על הרכב הסנהדרין בין צדוקים
ופרושים, וכאן קיים מינוי אך לא סמיכה.</span>

<span dir="rtl">המקור הוא "מגילת תענית" שהיא מגילה עתיקה מימי הבית,
שעניינה ציון ימים היסטוריים שאסור להתאבל בהם.</span>

<span dir="rtl">אבל, רק השורה הראשונה ממנה, ועיקר הכתוב, תוספת מאוחרת
מפירוש שנקראת "סכוליון".</span>

**[<span dir="rtl">בעשרים ושמונה
בטבת</span>](https://he.wikisource.org/wiki/%D7%A7%D7%98%D7%92%D7%95%D7%A8%D7%99%D7%94:%D7%9B%22%D7%97_%D7%98%D7%91%D7%AA) <span dir="rtl">יתיבא
כנישתא על דינא</span>:**

<span dir="rtl">מפני שכשהיו הצדוקין יושבין בסנהדרין שלהם ינאי המלך
ושלמינין המלכה יושבת אצלו ולא \[היה\] אחד מישראל יושב עמהם חוץ משמעון בן
שטח, והיו שואלין תשובות והלכות ולא היו יודעין להביא ראיה מן התורה, אמר
להם שמעון בן שטח כל מי שהוא יודע להביא ראיה מן התורה יהא ראוי לישב
בסנהדרין, וכל מי שאינו יודע להביא ראיה מן התורה אינו ראוי לישב
בסנהדרין</span>.

<span dir="rtl">פעם אחת נפל דבר (של) מעשה ביניהם ולא היו יודעים להביא
ראיה מן התורה חוץ מזקן אחד שהיה מפטפט כנגדו א"ל תן לי זמן ולמחר אני
משיבך, נתן לו זמן הלך וישב לו בינו לבין עצמו, וכיון שראה שלא היה יודע
להביא ראיה מן התורה למחר נתבייש מלבוא ומלישב בסנהדרין גדולה, והעמיד
שמעון בן שטח אחד מן התלמידים והושיבו במקומו אמר להם אין פוחתין בסנהדרין
של שבעים ואחד. וכך היה עושה \[להם\] בכל יום ויום עד שנסתלקו כולם וישבה
סנהדרי ישראל על \[דעתו\]</span>.

<span dir="rtl">ובאותו היום שנסתלקה סנהדרין של צדוקין וישבה סנהדרין של
ישראל עשאוהו יום טוב</span>:

<span dir="rtl">עיקר מאבק פרושים צדוקים בימי הבית היה על סדרי הפולחן
בבית המקדש.</span>

<span dir="rtl">מקור נוסף בבבלי, מתאר את נדודי הסנהדרין, ומן הסתם הוא
מאחד ברשימה זו את כל המוסדות הרוחניים המרכזיים שהיו בישראל, חרף שונותם,
מסוף ימי בית שני ועד חתימת המשנה, ומכנה את כולם סנהדרין (למרות, שכמו
שראינו לעיל, ר' עקיבא עצמו, גדול חכמי יבנה, לא רואה עצמו חבר
סנהדרין).</span>

<u><span dir="rtl">תלמוד בבלי מסכת ראש השנה דף לא/א</span></u>

<span dir="rtl">אמר רבי יוחנן ששה חדשים נתעכבה שכינה לישראל במדבר שמא
יחזרו בתשובה כיון שלא חזרו אמר תיפח עצמן שנאמר ועיני רשעים תכלינה ומנוס
אבד מנהם ותקותם מפח נפש. **וכנגדן גלתה סנהדרין ... מלשכת הגזית לחנות,
ומחנות לירושלים, ומירושלים ליבנה, ומיבנה לאושא, .... ומאושא לשפרעם,
ומשפרעם לבית שערים, ומבית שערים לצפורי, ומצפורי לטבריא. וטבריא עמוקה
מכולן שנאמר ושפלת מארץ תדברי.**</span>

<span dir="rtl">רבי יוחנן מתאר את נדודי הסנהדרין כעונש מאוחר על חטאי העם
במדבר.</span>

<span dir="rtl">מלבד כמה אי דיוקים, מתאר הקטע את מקומותיה של הישיבה
הגדולה ("בית הדין") בישראל, בתקופה שמסוף ימי הבית השני ועד חתימת המשנה.
גם הלאה המשיך המרכז להיות בטבריה.</span>

<span dir="rtl">למרות שלא נראה שבית הדין או הישיבה ביבנה, שפטו באמת, יש
קטעים במשנה הנראים ריאליים בהחלט, בתיאור של דיונים משפטיים, ופסיקה עלפי
דיני ראיות מחמירים, הנה למשל, כיצד דנים עבריין שנאשם בעבודה זרה:</span>

<u><span dir="rtl">משנה מסכת סנהדרין פרק ה</span></u>

<span dir="rtl">(א) הָיוּ בוֹדְקִין אוֹתָן \[את העדים\] בְּשֶׁבַע חֲקִירוֹת, בְּאֵיזֶה
שָׁבוּעַ, בְּאֵיזוֹ שָׁנָה, בְּאֵיזֶה חֹדֶשׁ, בְּכַמָּה בַחֹדֶשׁ, בְּאֵיזֶה יוֹם, בְּאֵיזוֹ שָׁעָה, בְּאֵיזֶה מָקוֹם.
רַבִּי יוֹסֵי אוֹמֵר בְּאֵיזֶה יוֹם, בְּאֵיזוֹ שָׁעָה, בְּאֵיזֶה מָקוֹם. מַכִּירִין אַתֶּם אוֹתוֹ. הִתְרֵיתֶם
בּוֹ. הָעוֹבֵד עֲבוֹדָה זָרָה, אֶת מִי עָבַד, וּבַמֶּה עָבָד</span>:

<span dir="rtl">(ב) כָּל הַמַּרְבֶּה בִבְדִּיקוֹת, הֲרֵי זֶה מְשֻׁבָּח. **מַעֲשֶׂה וּבָדַק בֶּן זַכַּאי
בְּעֻקְצֵי תְאֵנִים.**</span>

<span dir="rtl">ייתכן שבעניינים דתיים שפטו, או בתקופות מסוימות שפטו. עם
זאת, "עבודה זרה" דינה מוות, ולא הייתה בידי היהודים האפשרות לשפוט בדיני
נפשות בתקופה זו.</span>

<span dir="rtl">בענייני ממון, מתארת המשנה תיאור שגם הוא נראה ריאלי, אך
דומה לבוררות יותר מאשר למשפט:</span>

<u><span dir="rtl">משנה מסכת סנהדרין פרק ג</span></u>

1)  <span dir="rtl">דִּינֵי מָמוֹנוֹת, בִּשְׁלשָׁה. זֶה בּוֹרֵר לוֹ אֶחָד וְזֶה בּוֹרֵר לוֹ אֶחָד,
    וּשְׁנֵיהֶן בּוֹרְרִין לָהֶן עוֹד אֶחָד, דִּבְרֵי רַבִּי מֵאִיר. וַחֲכָמִים אוֹמְרִים, שְׁנֵי הַדַּיָּנִים
    בּוֹרְרִין לָהֶן עוֹד אֶחָד. זֶה פּוֹסֵל דַּיָּנוֹ שֶׁל זֶה וְזֶה פּוֹסֵל דַּיָּנוֹ שֶׁל זֶה, דִּבְרֵי רַבִּי
    מֵאִיר. וַחֲכָמִים אוֹמְרִים, אֵימָתַי, בִּזְמַן שֶׁמֵּבִיא עֲלֵיהֶן רְאָיָה שֶׁהֵן קְרוֹבִין אוֹ
    פְסוּלִין, אֲבָל אִם הָיוּ כְשֵׁרִים אוֹ מֻמְחִין, אֵינוֹ יָכוֹל לְפָסְלָן. זֶה פּוֹסֵל עֵדָיו שֶׁל
    זֶה וְזֶה פּוֹסֵל עֵדָיו שֶׁל זֶה, דִּבְרֵי רַבִּי מֵאִיר. וַחֲכָמִים אוֹמְרִים, אֵימָתַי, בִּזְמַן
    שֶׁהוּא מֵבִיא עֲלֵיהֶם רְאָיָה שֶׁהֵן קְרוֹבִים אוֹ פְּסוּלִים. אֲבָל אִם הָיוּ כְשֵׁרִים, אֵינוֹ
    יָכוֹל לְפָסְלָן:</span>

<span dir="rtl">אחרי כל הגירסאות המסורתיות לסנהדרין, הֶרכבה, מינוי חבריה,
וגורלה, נשאלת השאלה מה אפשר לומר על ההיסטוריה הממשית של מוסד זה.</span>

<span dir="rtl">לא הרבה.</span>

<span dir="rtl">ברור שבימי הבית הראשון לא היה מוסד כזה או דומה לו כלל,
והמלכים היו גם שופטים, או ממנים שופטים, ובענייני היום היו הקהילות
מסתדרות עם "הזקנים".  
המסורות על תחילת ימי בית שני, עד תקופת החשמונאים, מדברות על "כנסת
גדולה", אך אין לנו עדויות של ממש על מוסד זה, כיצד נתמנה ומה היה
תפקידו.  
בתקופת החשמונאים, מופיעים מושגים כמו "חבר היהודים" או "זקני
היהודים".</span>

<span dir="rtl"><u>ספר המקבים א' ח'</u></span>

 <span dir="rtl">בחר יהודה את אבפולימוס בן יוחנן בן הקוץ ואת יסון בן
אלעזר, וישלחם רומי להקים להם אהבה וברית, ולהסיר את העול מהם, כי ראו את
מלכות היוונים מעבידים את ישראל עבודה.</span>

<span dir="rtl">וילכו לרומי והדרך רבה מאוד. ויבואו אל המועצה ויענו
ויאמרו: **יהודה הוא הוא המקבי ואחיו וחבר היהודים** שלחונו אליכם להקים
אתכם ברית ושלום, ולכתוב אותנו בני בריתכם ואוהביכם וייטב הדבר
לפניהם.</span>

<span dir="rtl">המונח "חבר היהודים" מופיע כל תקופת החשמונאים, ויש ויכוח
אם הוא מסמן מועצה כלשהי, או פשוט את העם.</span>

<img src="media/image1.jpeg" style="width:6.26806in;height:3.02846in" />

<span dir="rtl">מטבע שהנפיק אלכסנדר ינאי. מצידו האחד הכתובת "יונתן הכהן
הגדול וחבר היהודים" ומצידו השני קרני השפע, ורימון</span>.
<span dir="rtl">(הכתב הוא כתב דעץ)</span>

<span dir="rtl">"חבר היהודים" מופיע **רק** במטבעות שהשליט החשמונאי מגדיר
עצמו ככוהן גדול, ולא בכאלה שהוא מכנה עצמו מלך.</span>

<span dir="rtl"><u>המקבים א' י"ד</u></span>

 <span dir="rtl">וישמע ברומי כי מת יונתן ועד אשפרטה \[באה השמועה\]
ויתעצבו מאוד</span>:

<span dir="rtl">וכשמעם כי שמעון אחיו היה כהן גדול תחתיו והוא שליט הארץ
והערים אשר בה</span>:

<span dir="rtl">ויכתבו אליו על לוחות נחושת לחדש אתו את האהבה ואת הברית
אשר הקימו את יהודה ויונתן אחיו</span>:

<span dir="rtl">ויקראו לפני העדה בירושלים וזה פתשגן האגרות אשר שלחו בני
אשפרטה</span>:

 <span dir="rtl">ראשי האשפרטיים והעיר **לשמעון כהן גדול ולזקנים ולכהנים
ולשאר עם היהודים האחים** שלום</span>:

<span dir="rtl">אין מוסד מייצג נוסף ליהודים.</span>

<span dir="rtl">ובהמשך, העם ממנה את שמעון לנשיא:</span>

<span dir="rtl">וזה פתשגן הכתב</span> <span dir="rtl">בשמונה עשר באלול
בשנת שתיים ושבעים ומאה היא שנה שלישית לשמעון כהן גדול שר עם אל</span>:

<span dir="rtl">**בקהל גדול של כהנים ועם וראשי אומה וזקני הארץ** הודע
לנו</span>:

<span dir="rtl">אחרי אשר פעמים הרבה היו מלחמות בארץ ושמעון בן מתתיהו בן
בני יויריב ואחיו שמו את נפשם בכפם ויעמדו נגד אויבי עמם לקיים את מקדשם
ואת התורה ......</span>

<span dir="rtl">.......</span>

<span dir="rtl">וכי **היהודים והכהנים** נאותו להיות להם שמעון לנשיא
ולכהן גדול לעולם עד אשר יקום נביא אמת</span>:

<span dir="rtl">ולהיות להם לשר צבא ולדאוג למקדש ולהעמיד בידו מלאכתו ועל
הארץ ועל הנשק ועל המבצרים</span>:

<span dir="rtl">וכי ידאג למקדש **וכולם ישמעו בקולו** וכי יכתבו בשמו כל
השטרות בארץ וכי ילבש ארגמן וזהב ישא</span>:

<span dir="rtl">**ולא יוכל איש מן העם והכהנים לבטל דבר מאלה ולדבר נגד
דבריו ולאסוף אספה בארץ בלעדיו** וללבוש ארגמן ולקרוס קרס זהב</span>:

<span dir="rtl">כל זה מראה, שכבר בתקופת שמעון בן מתתיהו, שלטון החשמונאים
הוא שלטון יחיד, המנסה, לפחות להיראות כמייצג את העם. השליטים החשמונאים
מינו עצמם לכוהנים גדולים, ומיהודה אריסטובלוס, גם למלכים. לכן אם בתקופת
שמעון אין מוסד כמו סנהדרין שותף לשלטון, קל וחומר אצל יוחנן הורקנוס,
יהודה אריסטובלוס ואלכסנדר ינאי.  
בתקופת 10 השנים של שלטון שלומציון המלכה, מקובל שהפרושים היו בעלי השפעה
ואולי אולי אז... אבל מייד אחרי זה מתחיל שלטון רומאי.</span>

<span dir="rtl">גם בסיפור משפטו של ישו בברית החדשה, לא רואים כל מערכת
משפטית יהודית:</span>

<span dir="rtl"><u>הבשורה על פי יוחנן, פרק י"ח</u></span>

 <span dir="rtl">אז שלח אותו חנן אסור באזיקים אל **קיפא הכהן
הגדול**</span>.

<span dir="rtl">....... השכם הוליכו את ישוע **מבית קיפא אל בית הממשל**.
הם לא נכנסו לבית הממשל, פן יטמאו ולא יוכלו לאכל את הפסח. על כן יצא
פילטוס אליהם ושאל: "במה אתם מאשימים את האיש
הזה</span>?"<span dir="rtl">....</span>

<span dir="rtl">יוסף בן מתתיהו ב"תולדות מלחמת היהודים ברומאים" מדבר לא
פעם על "מועצה" בירושלים</span> BOULE)<span dir="rtl">), בהקשר להחלטות על
המלחמה ונגדה, אך אינו מזכיר סנהדרין. הוא מזכיר אותה ב"קדמוניות
היהודים"</span> <span dir="rtl">(לא מצאתי את המקור).</span>

<span dir="rtl">תקופת החשמונאים מסתיימת עם כניסת פומפיאוס, ושלטון
הרומאים בתחילה דרך הורדוס, ואחר כך דרך הנציבים שלהם עד חורבן
הבית.</span>

<span dir="rtl">מכל אלה, **ספק אם דמות הסנהדרין המצטיירת מהמשנה הייתה אי
פעם במציאות**, אלא אם כן הייתה בתקופות קצרות, ועסקה רק בענייני המקדש,
ענייני טומאה וטהרה, אולי דיני משפחה, ודינים אחרים שפחות מעניינים את
השלטונות הרומאיים.</span>

<span dir="rtl">אחרי החורבן, ברור שהיו ישיבות חשובות ומשמעותיות ביבנה
ואחר כך בגליל, ולבסוף בטבריה (וכמובן בבבל). אלו עסקו בדיונים הלכתיים,
וספק אם עסקו במשפטים ממש, בוודאי לא במשפטים פליליים.</span>

<span dir="rtl">הנרטיב של סנהדרין המושלת בישראל, נבנה כנראה על ידי
אידאליזציה של הישיבה ביבנה, כמסמלת סנהדרין מדומה הקיימת מאז בחר משה רבנו
שבעים איש, ולפחות בתקופות "הטובות" מכסה את תפקידי מערכת המשפט, ותפקידי
הנהגה אחרים.</span>

<span dir="rtl">ואף על פי כן יש דתיים החולמים על "חידוש"
הסנהדרין.</span>
