**<span dir="rtl"><u>פרשת עקב – לוחות ושברי לוחות</u></span>**

**<span dir="rtl">בחלק מהרעיונות של שיחה זו, לפחות, יש הדהוד של כנס
צאצאי מייסדי המושבה מחניים, שארגנה יויו וחברים נוספים.</span>**

**<span dir="rtl">דברים פרק ט'</span>**

<span dir="rtl">(טו) וָאֵפֶן וָאֵרֵד מִן הָהָר וְהָהָר בֹּעֵר בָּאֵשׁ וּשְׁנֵי לוּחֹת הַבְּרִית עַל
שְׁתֵּי יָדָי:</span>

<span dir="rtl">(טז) וָאֵרֶא וְהִנֵּה חֲטָאתֶם לַיהוה אֱלֹהֵיכֶם עֲשִׂיתֶם לָכֶם עֵגֶל מַסֵּכָה
סַרְתֶּם מַהֵר מִן הַדֶּרֶךְ אֲשֶׁר צִוָּה יהוה אֶתְכֶם:</span>

<span dir="rtl">(יז) וָאֶתְפֹּשׂ בִּשְׁנֵי הַלֻּחֹת וָאַשְׁלִכֵם מֵעַל שְׁתֵּי יָדָי וָאֲשַׁבְּרֵם
לְעֵינֵיכֶם:</span>

**<span dir="rtl">פרק י'</span>**

<span dir="rtl">(א) בָּעֵת הַהִוא אָמַר יהוה אֵלַי פְּסָל לְךָ שְׁנֵי לוּחֹת אֲבָנִים כָּרִאשֹׁנִים
וַעֲלֵה אֵלַי הָהָרָה וְעָשִׂיתָ לְּךָ אֲרוֹן עֵץ:</span>

<span dir="rtl">(ב) וְאֶכְתֹּב עַל הַלֻּחֹת אֶת הַדְּבָרִים אֲשֶׁר <u>הָיוּ עַל הַלֻּחֹת הָרִאשֹׁנִים
אֲשֶׁר שִׁבַּרְתָּ וְשַׂמְתָּם בָּאָרוֹן:</u></span>

**<span dir="rtl">דרמה.</span>**

**<span dir="rtl">איך העז משה רבנו לשבור את הלוחות שהם מעשה אלוהים וכתב
אלוהים עליהם? ומה עושים שברי הלוחות בארון הברית?</span>**

**<span dir="rtl">רשב"ם על דברים פרק ט פסוק יז</span>**

<span dir="rtl">(יז) ואשברם - כי לא עצרתי כח כמו שפירשתי בפרשת כי
תשא:</span>

**<span dir="rtl">למעשה, פשט. התעצבן האיש.</span>**

**<span dir="rtl">שפתי כהן (ר' שבתי כהן, 1622 – 1663, פולין) על דברים
פרק ט פסוק יז</span>**

<span dir="rtl">ואתפוש בשני הלחת. לעיל אמר ושני לוחות מלא, וכאן אמר הלחת
לפי שירדו לתחומו של עגל פרחו האותיות, והאותיות היו כמו נשמה שהיו נושאות
עצמן כי החי נושא את עצמו וכשפרחו האותיות כבדו על ידיו, לזה אמר ואתפוש
בשני הלוחות וכשלא יכול מרוב כובדם שהיו מסנפרינון שהוא כבד והיו ששה על
ששה השליכם, ואשליכם, ואשלכם כתיב שהוא לא השליכם אלא דבר אחר גרם ההשלכה,
וכשראה משה כן שפרחה הקדושה מהם ונפלו לארץ אז שברם, כי לא נשברו מנפילה כי
היה עובי כל אחד שלושה טפחים ומחצי קומתו שהוא מעל ידיו לא היו נשברים,
<u>אלא ששברם בכוונה מכוונת</u>, שנאמר אשר שברת, אמרו ז"ל (תנחומא כי תשא
ל') שאמר לו <u>יישר כוחך ששברת</u>. משל לאשת איש שזינתה מה עשה השושבין
קם וקרע כתובתה לומר שהיתה פנויה כשזינתה, כי מאחר שאין בהם נשמה שהן
האותיות הרי הם כשבורים, זהו אומרו ואשברם לעיניכם, לעיניכם נראה שאני
שברתם אבל הם היו שבורים כבר. עוד אמר לעיניכם לומר ראו מה אבד מכם שעובי
כזה אי אפשר לשוברו אלא שגרם החטא, ראו בעיניכם:</span>

**<span dir="rtl">רש"י על פרק אחרון של דברים (מות משה)</span>**

<span dir="rtl">(י) וְלֹא קָם נָבִיא עוֹד בְּיִשְׂרָאֵל כְּמשֶׁה אֲשֶׁר יְדָעוֹ יהוה פָּנִים אֶל
פָּנִים:</span>

<span dir="rtl">(יא) לְכָל הָאֹתֹת וְהַמּוֹפְתִים אֲשֶׁר שְׁלָחוֹ יהוה לַעֲשׂוֹת בְּאֶרֶץ מִצְרָיִם
לְפַרְעֹה וּלְכָל עֲבָדָיו וּלְכָל אַרְצוֹ:</span>

<span dir="rtl">(יב) וּלְכֹל הַיָּד הַחֲזָקָה וּלְכֹל הַמּוֹרָא הַגָּדוֹל אֲשֶׁר עָשָׂה משֶׁה
<u>לְעֵינֵי כָּל יִשְׂרָאֵל</u>:</span>

<span dir="rtl">(יב) ולכל היד החזקה - שקבל את התורה בלוחות בידיו:</span>

<span dir="rtl">ולכל המורא הגדול - נסים וגבורות שבמדבר הגדול
והנורא:</span>

<span dir="rtl">לעיני כל ישראל - <u>שנשאו לבו לשבור הלוחות לעיניהם שנאמר
ואשברם</u> <u>לעיניכם</u> והסכימה דעת הקב"ה לדעתו שנאמר, אשר שברת, יישר
כחך ששברת.</span>

**<span dir="rtl">אם כן, יש לוחות ראשונים ולוחות שניים.</span>**

**<span dir="rtl">לוחות ראשונים יצר וכתב ה':</span>**

**<span dir="rtl">פרק ט'</span>**

<span dir="rtl">(יא) וַיְהִי מִקֵּץ אַרְבָּעִים יוֹם וְאַרְבָּעִים לָיְלָה נָתַן יהוה אֵלַי אֶת
שְׁנֵי לֻחֹת הָאֲבָנִים לֻחוֹת הַבְּרִית:</span>

**<span dir="rtl">לוחות שניים נוצרו בידי משה, ונכתבו בידי ה'.</span>**

**<span dir="rtl">פרק י'</span>**

<span dir="rtl">(א) בָּעֵת הַהִוא אָמַר יהוה אֵלַי פְּסָל לְךָ שְׁנֵי לוּחֹת אֲבָנִים כָּרִאשֹׁנִים
וַעֲלֵה אֵלַי הָהָרָה וְעָשִׂיתָ לְּךָ אֲרוֹן עֵץ:</span>

<span dir="rtl">(ב) וְאֶכְתֹּב עַל הַלֻּחֹת אֶת הַדְּבָרִים אֲשֶׁר הָיוּ עַל הַלֻּחֹת הָרִאשֹׁנִים אֲשֶׁר
שִׁבַּרְתָּ וְשַׂמְתָּם בָּאָרוֹן:</span>

**<span dir="rtl">.....</span>**

<span dir="rtl">(ד) וַיִּכְתֹּב עַל הַלֻּחֹת כַּמִּכְתָּב הָרִאשׁוֹן אֵת עֲשֶׂרֶת הַדְּבָרִים אֲשֶׁר דִּבֶּר
יהוה אֲלֵיכֶם בָּהָר מִתּוֹךְ הָאֵשׁ בְּיוֹם הַקָּהָל וַיִּתְּנֵם יהוה אֵלָי:</span>

**<span dir="rtl">בתורה כתוב בשפה לא מדויקת, מה עלה בגורלם של "שברי
לוחות". "אשר שברת ושמתם בארון" (עובר מגוף ראשון לגוף שלישי).</span>**

**<span dir="rtl">וכאן הפירושים הרבים, שהיפה שבהם (לדעתי):</span>**

**<span dir="rtl">בבלי ברכות דף ח'</span>**

<span dir="rtl">והזהרו בזקן ששכח תלמודו מחמת אונסו דאמרינן לוחות ושברי
לוחות מונחות בארון.</span>

**<span dir="rtl">פרשנות יפה מאוד ל"שברי לוחות".</span>**

**<span dir="rtl">ולצורך הפרשנות הערכית הזו, קובע האומר (ר' יהושע בן לוי
בשם ר' יהודה בן בתירא), ששברי לוחות אמנם מונחים בארון יחד עם הלוחות,
כלומר, באותה מידה של קדושה.</span>**

**<span dir="rtl">קדמה לו התוספתא (ארץ ישראל, המאה השלישית), עם רעיון
אחר.</span>**

**<span dir="rtl">תוספתא, סוטה פרק ז'</span>**

<span dir="rtl">ר' יהודה בן לקיש אומר שני ארונות היו אחד שיוצא עמהן
למלחמה ואחד ששרוי עמהן במחנה זה שיוצא עמהן למלחמה היה בו ס"ת שנאמר
(במדבר י) וארון ברית ה' נוסע לפניהם וגו' וזה ששרוי במחנה זה שהיה בו שברי
לוחות שנא' (שם יד) וארון ברית ה' ומשה לא משו מן המחנה.</span>

**<span dir="rtl">בבלי, מנחות, צ"ט</span>**

**<span dir="rtl">מרחיב את הרעיון או מוסיף רעיון אחר, הפעם בשם רב יוסף
וריש לקיש.</span>**

<span dir="rtl">"אשר שברת ושמתם בארון" תני, רב יוסף מלמד שהלוחות ושברי
לוחות מונחין בארון. מכאן לתלמיד חכם ששכח תלמודו מחמת אונסו שאין נוהגין
בו מנהג בזיון.</span>

<span dir="rtl">אמר ריש לקיש פעמים <u>שביטולה של תורה זהו יסודה</u>
דכתיב אשר שברת אמר לו הקב"ה למשה יישר כחך ששברת.</span>

**<span dir="rtl">ופרשנויות מאוחרות יותר.</span>**

**<span dir="rtl">מדרש תנחומא (המאה התשיעית), ויקהל, פרק ז'</span>**

<span dir="rtl">ואף הלוחות כן אע"פ שנשתברו הוי נוהג בם כבוד שנאמר ושמתם
בארון לוחות ושברי לוחות מונחין בו ושמתם בארון כלומר אע"פ שאתה רואה את
בני תורה עניים ומדולדלים הוי נוהג בם כבוד שהתורה נתונה לתוכו.</span>

**<span dir="rtl">תפארת שלמה על מועדים, שער תפילה</span>**

**<span dir="rtl">(רבי שלמה הכהן רבינוניץ, נפטר 1866, אדמו"ר חסידי
ראדומסק, פולין)</span>**

<span dir="rtl">וזה הכוונה הלוחות ושברי לוחות מונחים בארון. דארון הוא
כינוי ללב כמבואר בזוה"ק ושברי לוחות הוא <u>לזכרון העוונות</u> שאז לדור
המדבר היו לזכרון מעשה העגל (דברים ט, ז) זכור אשר הקצפת. ועכשיו יש לכל
אדם יותר ויותר עוונות מדור המדבר כידוע. ולכן מונחים בארון.</span>

**<span dir="rtl">פרשנויות חדשות</span>**

**<span dir="rtl">הרב יובל שרלו</span>**

<span dir="rtl">שברי הלוחות הם הברק הגדול אשר הראה לעיני כל לאן ניתן
להגיע, ומהי משמעותה של רוממות השגב האלוקי שבתורה. אף שהם לא נותרו בידינו
שלמים, אנו מושפעים מהם השפעה ניכרת, כי הם לוחות המגמה. מבחינה זו סוגיית
הלוחות לא על עצמה יצאה ללמד, כי אם על הכלל כולו יצאה ללמד. יש מצבים בהם
נשברו הלוחות והחזון, ואנו נזקקים ליצור לוחות מלמטה למעלה, שהם קטנים
בהופעתם ומצומצמים יותר. זוהי הוראת שעה, שאנו עצמנו חיים אותה בעצמנו
בצורה עוצמתית. שברי הלוחות המונחים בארון מטילים עלינו לטפח באופן מתמיד
את החזון ואת היעד, לבל תבוא המציאות הזמנית שלעינינו ותגמד גם את
חלומותינו ואת תקוותינו לשוב ולטפס למעמד הר סיני הראשון, ולקבל בו ביום את
מלוא ברכת ה' שבהופעת התורה</span>.

<span dir="rtl">הפער בין החזון הרחוק והאידיאלי, ובין הציוויים המעשיים
האפשריים.</span>

**<span dir="rtl">הרב משה צבי וקסלר (ראש הישיבה התיכונית בני עקיבא בבני
ברק)</span>**

**<span dir="rtl">מתחיל באמרתו של הרבי מקוצק: אין שלום מלב שלום,
ומסיים:</span>**

<span dir="rtl">יתכן לומר, שהקב"ה רוצה ללמדנו, שיש אידאל והוא לוחות
שלמים שמונחים באוהל מועד, וממנו שואבים את הכוחות והדרך לחיים. מאוהל מועד
יוצאת התורה השלמה, המנחה אותנו לקראת מסע החיים של כל אחד ואחד. אולם
כשיוצאים בפועל למסע החיים, הן בזמן שלום ובמיוחד בזמן מלחמה, צריך לדעת
שהמציאות מורכבת ואיננה שלמה ומושלמת ויש צורך בראיה מורכבת של החיים ולכן,
כפי שבאדם הפרטי, הלב השבור הוא המוביל לשלמות, כך באומה, שברי הלוחות הם
השלמות, כאשר צריך לתרגם את התורה לחיי המעשה</span>.

**<span dir="rtl">כלומר, הלוחות השבורים הם הלב השבור של האומה בגלל
כשלונותיה, והם, פרדוקסלית היוצרים את השלמות, כמו באמרתו של הרבי
מקוצק.</span>**

**<span dir="rtl">הרבי מלובביץ:</span>**

<span dir="rtl">זו אפוא משמעותם של ה"לוחות ושברי לוחות" שהיו מונחים
בארון. הלוחות השלמים מסמלים את תחושת ההתעלות, ושברי הלוחות מסמלים את
שיברון-הלב וההתבטלות שצריך יהודי לחוש כלפי התורה. שתי התחושות האלה
צריכות להימצא במקביל בליבו של יהודי, ואז הוא נעשה כלי לאור התורה</span>.

<span dir="rtl">ואולי מקדים אותו, וגם חלק מהאחרים, ר' אברהם אבן עזרא
(המאה ה-12, ספרד ועוד).</span>

<span dir="rtl">ורק ע"י שהאדם הוא בבחינת "שברי לוחות", ומתבטל לגמרי
לחכמתו של הקב"ה, אזי מסייע לו השם יתברך שיתעלה שכלו לבחינה גבוהה ביותר,
ויהיה מסוגל להשיג אמיתתה של תורה. וכמו שאומרים בתפילה, אלקי נצר "ונפשי
כעפר לכל תהיה" ורק לאחרי זה יכול להיות "פתח לבי בתורתך</span>".** **

**<span dir="rtl">דרישת צניעות עד כדי התבטלות, שנפוצה מאוד גם בחסידות,
ובכלל.</span>**

**<span dir="rtl">נחזור לריש לקיש: "פעמים שביטולה של תורה זהו יסודה".
אמירה שבימינו נראית נועזת ביותר בהקשר התורני. אבל, בהקשר המדעי
והפילוסופי היא היום מובנת מאליה (ואין פלא שהייתה מקובלת על
חז"ל).</span>**

**<span dir="rtl">בתפיסה הקדומה יותר, הידע מתפתח כמו טיפוס על סולם. פעם
ידענו מעט, היום נוסף לנו ידע חדש על גבי הידע הישן.</span>**

**<span dir="rtl">תפיסה זו מתאימה לאיסוף אינפורמציה, אך לפי התפיסה
החדשה, של המאה העשרים, אינה מתאימה כלל לגבי הבנת העולם.</span>**

**<span dir="rtl">לגבי הבנת העולם (תיאוריות מדעיות), מתאימה התפיסה של
הלוחות. יש לשבור את הלוחות הישנים ולהחליפם בחדשים.</span>**

**<span dir="rtl">נזכיר שני פילוסופים מפורסמים מהמאה העשרים, קרל פופר
ותומס קוהן.</span>**

**<span dir="rtl">שניהם רואים בתיאוריה מדעית השקפה זמנית ("הלוחות" תמיד
נשברים).</span>**

**<span dir="rtl">פופר, טוען שטענה מדעית היא כזו שפוטנציאלית ניתנת
להפרכה, והיא קיימת עד שהיא מופרכת.</span>**

**<span dir="rtl">להלן, ציטוט מתוך ההרצאה על הפילוסופיה של המדע (בסידרה
"מושגים בפילוסופיה כללית), מינואר 2018:</span>**

**<span dir="rtl">דוגמה לתהליך שמתאר פופר:</span>**

**<span dir="rtl">"חיים יכולים להיווצר מחומר דומם" ("בריאה
ספונטנית").</span>**

**<span dir="rtl">תיאוריה זו הייתה מקובלת על אריסטו, והחזיקה מעמד למעשה,
לפחות לגבי יצורים מיקרוסקופיים, עד לואי פסטר (המאה התשע עשרה).</span>**

**<span dir="rtl">ב 1668, פרנצ'סקו רדי (איטליה) הפריך את הדעה שרימות של
זבובים נוצרות מחומר אורגני רקוב. (מובן שההשערה התבססה על חוסר המאמץ,
לראות ביצים של זבובים, שגודלן כ 1 ממ, ולכן ניתנות לראייה בעין).</span>**

**<span dir="rtl">פרנצ'סקו רדי שם בשר רקוב בשלוש צנצנות, אחת פתוחה, אחת
סגורה חלקית ואחרת אטומה, והראה שבפתוחה היו הרבה רימות, ובאטומה לא היו
כלל.</span>**

**<span dir="rtl">בכך הופרכה התיאוריה.</span>**

**<span dir="rtl">בצורה דומה הוכיח לואי פסטר, מאתיים שנה מאוחר יותר שגם
חיידקים לא נוצרים מחומר דומם, ובכך הקיץ הקץ על תיאורית הבריאה
הספונטנית.</span>**

<span dir="rtl">**ההשערה מאז היא שבעל חיים מתפתח רק מבעל חיים. זה מהווה
את התמריץ או הגירוי לתיאוריית האבולוציה של דרווין (צ'ארלס דרווין,
1809-1882 אנגליה).** **תיאוריית האבולוציה "רוכבת" על כישלון התיאוריה
הקודמת (ואחרות) ומקובלת עד היום על המדע (ועדיין בויכוח בחוגים עממיים),
אם כי גם בה חלו שינויים מסוימים.**</span>

**<span dir="rtl">תיאוריית "הבריאה הספונטנית" – לוחות שבורים. תיאוריית
"האבולוציה" – לוחות חדשים. (גם בדרוויניזם חלו התפתחויות רבות מאז, עם
שבירה של לפחות פינות הלוחות...).</span>**

**<span dir="rtl">תומס קוהן, רואה את הדברים בצורה יותר מורכבת:</span>**

**<span dir="rtl">קוהן מכניס את מושג "הפרדיגמה" – <u>השקפת עולם מדעית
בסיסית</u>,</span>**

**<span dir="rtl">וכן, את מושג "המהפכה המדעית" שהיא החלפתה של פרדיגמה
באחרת.</span>**

**<span dir="rtl">הדוגמאות הבולטות ביותר שהוא (ואחרים משתמשים בה) הם
המעבר מתפיסת מבנה היקום הפתולמאית (על שם פתולמיאוס קלאודיוס, 83-161
אלכסנדריה), לתפיסת עולם קופרניקאית (ניקולאוס קופרניקוס 1473-1543 פרוסיה
הפולנית).</span>**

**<span dir="rtl">וכן המעבר מתפיסת פיזיקה ניוטונית (אייזק ניוטון
1642-1727 אנגליה) לתפיסה של תורת היחסות (אלברט איינשטיין 1879- 1955
גרמניה, ארה"ב).</span>**

**<span dir="rtl">אבל מהפכות הן גם יצירת פרדיגמות חדשות של האנרגיה בכלל,
של החשמל, של היסודות בכימיה, של האבולוציה בביולוגיה, תורת הקוואנטים
בפיזיקה, ועוד ועוד.</span>**

**<span dir="rtl">כאמור, מעבר מפרדיגמה לפרדיגמה הוא "מהפכה מדעית" על פי
קוהן.</span>**

**<span dir="rtl">בשפתו:</span>**

<span dir="rtl">"שינויי פרדיגמה אכן גורמים לכך שמדענים יראו את העולם של
עיסוק המחקר שלהם אחרת. במידה שכל מגעם עם עולם הוא דרך מה שהם רואים
ועושים, אנחנו עשויים לרצות לומר <u>שאחרי מהפכה המדענים מגיבים על עולם
אחר</u>". (עמ' 179)</span>

**<span dir="rtl">קוהן נזהר מלומר שהעולם משתנה אחרי שינוי פרדיגמה, ובאמת
ארוחת הערב לא משתנה, <u>אך העולם הנחקר על ידי המדען משתנה</u>. הוא חוקר
אחרת, הוא חוקר דברים אחרים, כי הוא שואל שאלות אחרות.</span>**

**<span dir="rtl">אמנם, לפי קוהן, ניתן לחיות עם סתירות, אבל הסתירות
המצטברות שוברות את "הלוחות" באופן הדרגתי, וגורמות להעדפת "הלוחות"
החדשים.</span>**

**<span dir="rtl">לפי קרל פופר, אמונה דתית או אידאולוגיה אינם "תיאוריה
מדעית" כי אינם ניתנים להפרכה. אבל ריש לקיש, אלפיים שנה לפניו אינו מסכים
איתו, באומרו "פעמים שביטולה של תורה זהו יסודה".</span>**

**<span dir="rtl">גם באמונות, ובעיקר בדרישות של דת או של אידאולוגיה, יש,
כמובן, שבירת לוחות.</span>**

**<span dir="rtl">ומי כמונו יודע. שהרי המציאות הטכנולוגית והחברתית,
ומידת הידע, משפיעים גם על אלו כמו על תפיסות עולם מדעיות.</span>**

**<span dir="rtl">ואין צורך להגיע לתקופות היסטוריות, גם בפיתוח של מוצר
חדש, או ביצירה של שיר חדש או כל מעשה אמנות, יש "לוחות ושברי
לוחות".</span>**

**<span dir="rtl">וגם באלו וגם באלו, השאלה המעניינת במדרשים על הפרשה
שלנו, היא כיצד נכון להתייחס ל"שברי לוחות". האם להניחם בארון הקדוש, או
להשליכן לאשפת ההיסטוריה.</span>**

**<span dir="rtl">יש להתייחס ל"שברי לוחות" ביחס של סובלנות ושל כבוד מכמה
סיבות:</span>**

**<span dir="rtl">1. האנשים שקדמו לנו, כמו אלו שחיים איתנו ואינם חושבים
כמונו, אינם טפשים או נחותים יותר. התייחסות לדעותיהם מרחיבה את דעתנו
והתעלמות מהן מצרה אותה.</span>**

**<span dir="rtl">ספק אם יש בימינו רבים חכמים יותר מאריסטו או ארכימדס,
ומוסריים יותר מעמוס או ישעיהו.</span>**

**<span dir="rtl">2. לגבי ההיסטוריה של הרעיונות, התהליך שהביא לשבירת
הלוחות, הוא בעל ערך גדול להבנת התהליכים העוברים עלינו. תפיסתם של פופר
וקוהן היא תוצאה של התעמקותם ב"שברי לוחות".</span>**

**<span dir="rtl">3. "שבירת הלוחות" מחנכת לצניעות. מרמזת שגם "הלוחות"
שלנו עתידים להישבר ביום מן הימים. הגאווה היא אחת מאבות הכישלון.</span>**

**<span dir="rtl">כל הדברים האלה כמעט מובנים מאליהם, למרות שלא פעם אנו
רואים זלזול עמוק בבורות של הקדמונים, (כמו גם בדעות של אחרים
בימינו).</span>**

**<span dir="rtl">אבל, חכמי התלמוד, אם זה ריב"ל, ואם זה רב יוסף, מגיעים
הרחק מזה, בפרשנותם המוסרית:</span>**

<span dir="rtl">והזהרו בזקן ששכח תלמודו מחמת אונסו דאמרינן לוחות ושברי
לוחות מונחות בארון.</span>

**<span dir="rtl">כאשר מתייחסים לבני אדם, יש להתייחס ל"שברי לוחות" לא
בגלל ערכם לעתיד, לא בגלל תועלתם בהווה, אלא רק בגלל משקלם בעבר. עצם היחס
המכבד הוא הערך המוסרי והחברתי, ושכר מצווה – מצווה.</span>**
