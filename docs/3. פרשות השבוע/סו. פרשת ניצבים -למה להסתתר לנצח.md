<span dir="rtl"><u>פרשת ניצבים – למה להסתתר לנצח?</u></span>

<u><span dir="rtl">ספר דברים פרק כט</span></u>

<span dir="rtl">(ט) אַתֶּם נִצָּבִים הַיּוֹם כֻּלְּכֶם לִפְנֵי יְהֹוָה אֱלֹהֵיכֶם רָאשֵׁיכֶם שִׁבְטֵיכֶם
זִקְנֵיכֶם וְשֹׁטְרֵיכֶם כֹּל אִישׁ יִשְׂרָאֵל</span>:

<span dir="rtl">(י) טַפְּכֶם נְשֵׁיכֶם וְגֵרְךָ אֲשֶׁר בְּקֶרֶב מַחֲנֶיךָ מֵחֹטֵב עֵצֶיךָ עַד שֹׁאֵב
מֵימֶיךָ</span>:

<span dir="rtl">(יא) לְעָבְרְךָ בִּבְרִית יְהֹוָה אֱלֹהֶיךָ וּבְאָלָתוֹ אֲשֶׁר יְהֹוָה אֱלֹהֶיךָ כֹּרֵת
עִמְּךָ הַיּוֹם</span>:

<span dir="rtl">(יב) לְמַעַן הָקִים אֹתְךָ הַיּוֹם לוֹ לְעָם וְהוּא יִהְיֶה לְּךָ לֵאלֹהִים כַּאֲשֶׁר
דִּבֶּר לָךְ וְכַאֲשֶׁר נִשְׁבַּע לַאֲבֹתֶיךָ לְאַבְרָהָם לְיִצְחָק וּלְיַעֲקֹב</span>:

<span dir="rtl">(יג) וְלֹא אִתְּכֶם לְבַדְּכֶם אָנֹכִי כֹּרֵת אֶת הַבְּרִית הַזֹּאת וְאֶת הָאָלָה
הַזֹּאת</span>:

<span dir="rtl">(יד) כִּי אֶת אֲשֶׁר יֶשְׁנוֹ פֹּה עִמָּנוּ עֹמֵד הַיּוֹם לִפְנֵי יְהֹוָה אֱלֹהֵינוּ
וְאֵת אֲשֶׁר אֵינֶנּוּ פֹּה עִמָּנוּ הַיּוֹם:</span>

<span dir="rtl">כרתנו ברית לא חד פעמית, לא לדור הנוכח, אלא לכל
הדורות.</span>

<span dir="rtl">הבעיה היא שמשמעות הברית לא לגמרי ברורה.</span>

<span dir="rtl">האם תהיה ברורה אי פעם?</span>

<u><span dir="rtl">ספר דברים פרק כט</span></u>

<span dir="rtl">(כח) הַנִּסְתָּרֹת לַיהֹוָה אֱלֹהֵינוּ וְהַנִּגְלֹת לָנוּ וּלְבָנֵינוּ עַד עוֹלָם,
לַעֲשׂוֹת אֶת כָּל דִּבְרֵי הַתּוֹרָה הַזֹּאת:</span>

<span dir="rtl">אם כן, לנצח, יהיו דברים נסתרים מאתנו, וגלוי הוא מה
שעלינו לעשות, כביכול.</span>

<span dir="rtl">הפרשנים התלבטו רבות בהבחנה בין "הנסתרות" ובין "הגלויות".
ובזה נתלבט הפעם.</span>

<span dir="rtl">ישנם שני "ענפים" שבהם עוסקים בהבחנה:</span>

<span dir="rtl">ההלכה מצד אחד, והאגדה כולל תורת הסוד לסוגיה, והמניעים
להבחנה בין נסתר ונגלה שונים בכל אחד.</span>

<span dir="rtl">וכמובן, בכל אחד מהם הדעות מרובות.</span>

<span dir="rtl">נכיר, קודם כל כמה פרשנים על פסוק מעורפל זה.</span>

<u><span dir="rtl">רש"י על דברים פרק כט פסוק כח</span>
<span dir="rtl">(המאה ה-11)</span></u>

<span dir="rtl">(כח) הנסתרות לה' אלהינו. ואם תאמרו מה בידינו לעשות, אתה
מעניש את הרבים על הרהורי היחיד? שנאמר "פן יש בכם איש וג (יז) \[פֶּן יֵשׁ בָּכֶם
אִישׁ אוֹ אִשָּׁה אוֹ מִשְׁפָּחָה אוֹ שֵׁבֶט אֲשֶׁר לְבָבוֹ פֹנֶה הַיּוֹם מֵעִם יְהֹוָה אֱלֹהֵינוּ – מספר
דברים'"\] ואח"כ "וראו את מכות הארץ ההיא", **והלא אין אדם יודע במטמוניו
של חבירו. **</span>

<span dir="rtl">**אין אני מעניש אתכם על הנסתרות שהן לה' אלהינו,** והוא
יפרע מאותו יחיד, אבל הנגלות לנו ולבנינו, לבער הרע מקרבנו. ואם לא נעשה
דין בהם יענשו את הרבים.</span>

<span dir="rtl">כלומר רש"י מרגיע אותנו שלא נענש על הרהורי העבירה של האחר
(שהם הנסתרות) אלא רק על ההתנהגות הגלויה שלו. כלומר, מחייב ערבות הדדית
אפילו בכוח.  
פרשנותו היא בתחום ההלכה.</span>

<span dir="rtl">הרמב"ן יותר ליברלי.</span>

<u><span dir="rtl">רמב"ן על דברים פרק כט פסוק כח</span>
<span dir="rtl">(המאה ה-13)</span></u>

<span dir="rtl">ודעתי בדרך הפשט, כי "הנסתרות" הם **החטאים הנסתרים מן
העושים אותם**, כמו שגיאות מי יבין מנסתרות נקני (תהלים יט יג), יאמר,
הנסתרות לשם לבדו הם, אין לנו בהן עון, אשר חטא, אבל הנגלות שהם הזדונות,
לנו ולבנינו עד עולם לעשות את כל דברי התורה הזאת חוקת עולם, שכך קבלנו, על
אשר ישנו פה ועל אשר איננו פה לדורות עולם. ולפי שהביא באלה לעשות כל
המצוה, **הוציא מן החרם העושה בשגגה** שלא יתקלל באלה הזאת.</span>

<span dir="rtl">כלומר, הנסתרות הן חטאים בשגגה, והנגלות חטאים בזדון. וגם
הוא מפרש את ההבחנה הזו בתחום ההלכה.</span>

<u><span dir="rtl">מלבי"ם על דברים פרק כט פסוק כח</span>
<span dir="rtl">(מלבי"ם, ר' מאיר לייבוש בן יחיאל מיכל וויזר, נפטר 1879,
רוסיה, פרוסיה, רומניה, סבו של מיכאל הלפרין)</span></u>

<span dir="rtl">(כח) הנסתרות. עתה ישיבו על השאלה לאמר שבענין גלות ישראל
ושממת הארץ יש בזה טעמים נסתרים אשר רק לה' אלהינו לגלותם ליראיו</span>:

<span dir="rtl">והנגלות. מה שנתן לגלות הוא לנו ולבנינו עד עולם. בשביל
שאף אחר שגלינו מארצנו וקיים בנו כל דברי הברית, עודינו מחויבים עד עולם
לעשות את כל דברי התורה הזאת. ואף בגלותנו אנחנו עמו, והוא אלהינו שומר
אותנו מכליון, ומצפה לעת שנשוב אליו באמת ויחזיר אותנו, ובזה תתרפא הארץ
מתחלואיה אשר חלה ה' בה לבל יתישבו שם אחרים כנ"ל:</span>

<span dir="rtl">כלומר, המלבי"ם מתייחס לגורל הלאומי. הוא משתמש בנסתרות
לתיאודיציה (הצדקת האל) ביחס לחורבן ולגלות. הנגלות הן חובותינו שנותרו
כשהיו, ובהן גם תקווה לגאולה.</span>

<span dir="rtl">ושוב הצדקת האל, או השלמה עם אי הצדק בעולם.</span>

<u><span dir="rtl">"העמק דבר" על דברים פרק כט פסוק כח</span>
<span dir="rtl">(נכתב על ידי הרב נפתלי צבי יהודה ברלין, הנצי"ב, נפטר
1893, היה ראש ישיבת וולוז'ין, ביילורוס)</span></u>

<span dir="rtl">(כח) הנסתרות לה' אלהינו. לא משום ע"ז לבדו בא כ"ז \[כלומר
האסונות\] שהרי אנו רואים שבימי אחאב ומנשה עבדו ע"ז יותר מבימי הושע
וצדקיהו, ומ"מ לא הגיע העונש עד אז. אלא שיש בזה **סתרי כוונות הנוגע
לתכלית המכוון ממנו ית'.** ... וכמו שאין אתנו יודע על מה בא בריאת שו"א
\[שמים וארץ\] בזה השיעור המצומצם, כך הוא הפזור ושארי פליאות. והכל לתכלית
מלוי כבודו ית', כמש"כ, ואם שאין אנחנו מבינים איך נדרשו להיות כך
דוקא</span>:

<span dir="rtl">והנגלות לנו ולבנינו לעשות את כל דברי התורה הזאת.</span>

<span dir="rtl">הזוהר הקבלי, מפרש כך, שהנסתרות במוחנו גלויות לאל, ולכן
צריך להזהר כפל כפליים מעבירה אפילו במחשבה.</span>

<u><span dir="rtl">זהר מנוקד/תרגום/ חלק א דף רכב/ב</span></u>

<span dir="rtl">\[שָׁנִינוּ, רַבִּי שִׁמְעוֹן פָּתַח וְאָמַר, (דברים כט) הַנִּסְתָּרֹת לַה'
אֱלֹהֵינוּ וְגוֹ'. הַנִּסְתָּרֹת לַה' אֱלֹהֵינוּ, בֹּא רְאֵה כַּמָּה יֵשׁ לָאָדָם לְהִזָּהֵר מֵחֲטָאָיו וּלְהִסְתַּכֵּל
שֶׁלֹּא יַעֲבֹר עַל מִצְוַת רִבּוֹנוֹ, שֶׁשָּׁנִינוּ, כָּל מַה שֶּׁאָדָם עוֹשֶׂה בָּעוֹלָם הַזֶּה, אוֹתָם מַעֲשִׂים
כְּתוּבִים בַּסֵּפֶר וְנִכְנָסִים בְּחֶשְׁבּוֹן לִפְנֵי הַמֶּלֶךְ הַקָּדוֹשׁ, וְהַכֹּל גָּלוּי לְפָנָיו. זֶהוּ שֶׁכָּתוּב
(ירמיה כג) **אִם יִסָּתֵר אִישׁ בַּמִּסְתָּרִים וַאֲנִי לֹא אֶרְאֶנּוּ נְאֻם ה'!?** אִם כָּךְ, אֵיךְ לֹא
יִשָּׁמֵר אָדָם מִלַּחֲטֹא לִפְנֵי רִבּוֹנוֹ. וְשָׁנִינוּ, אֲפִלּוּ אוֹתוֹ מַה שֶּׁחָשַׁב אָדָם וְעָלָה בִרְצוֹנוֹ,
הַכֹּל נִמְצָא לִפְנֵי הַקָּדוֹשׁ בָּרוּךְ הוּא וְלֹא נֶאֱבָד מִמֶּנּוּ.\]‏</span>

<span dir="rtl">‏</span>

<span dir="rtl">‏והאגדות שהוא מספר (וזה אופיו המיוחד) מגיעות לקיצוניות
רבה:</span>

<span dir="rtl">(מתוך זוהר מתורגם מארמית)</span>

<span dir="rtl">\[בֹּא רְאֵה, בְּאוֹתוֹ לַיְלָה שֶׁנִּכְנְסָה לֵאָה אֶל יַעֲקֹב וְנָתְנָה לוֹ אוֹתָם
סִימָנִים שֶׁנָּתַן יַעֲקֹב לְרָחֵל, עָלָה בִרְצוֹנוֹ שֶׁהִיא רָחֵל וְשִׁמֵּשׁ בָּהּ תַּשְׁמִישׁ, וְאוֹתָהּ טִפָּה
רִאשׁוֹנָה שֶׁל יַעֲקֹב הָיְתָה, שֶׁכָּתוּב (בראשית מט) כֹּחִי וְרֵאשִׁית אוֹנִי, וְסָבַר שֶׁהִיא רָחֵל.
הַקָּדוֹשׁ בָּרוּךְ הוּא שֶׁהוּא מְגַלֵּה עֲמֻקּוֹת וְנִסְתָּרוֹת וְיוֹדֵעַ מַה שֶּׁבַּחֲשֵׁכָה, הֶעֱלָה אוֹתוֹ רָצוֹן
לִמְקוֹמוֹ, וּבְכוֹרַת רְאוּבֵן עָלְתָה לְיוֹסֵף. מָה הַטַּעַם? מִשּׁוּם שֶׁהֲרֵי שֶׁל רָחֵל הָיְתָה אוֹתָהּ טִפָּה
רִאשׁוֹנָה שֶׁיָּצְאָה מִיַּעֲקֹב, מִשּׁוּם שֶׁהָיְתָה שֶׁלָּהּ, אוֹתָהּ בְּכוֹרָה מַמָּשׁ שֶׁל רְאוּבֵן יָרַשׁ יוֹסֵף,
וְרָחֵל יָרְשָׁה אֶת שֶׁלָּהּ.\]‏</span>

<span dir="rtl">‏</span>

<span dir="rtl">\[וּמִשּׁוּם כָּךְ, סוֹד הַדָּבָר, לֹא הִתְעַלָּה רְאוּבֵן בַּשֵּׁם כִּשְׁאָר הַשְּׁבָטִים,
אֶלָּא רְאוּבֵן, כְּלוֹמַר רְאוּ בֵן. רְאוּ בֵן סְתָם. וְהַבֵּן הַזֶּה לֹא נוֹדַע שְׁמוֹ. וְעַל כֵּן לֹא
קָרְאָה לֵאָה בְּנִי בַּשֵּׁם הַזֶּה, וְלֹא נִקְרָא רְאוּ בְנִי, שֶׁהֲרֵי לֵאָה יָדְעָה אֶת הַמַּעֲשֶׂה.\]‏</span>

<span dir="rtl">‏</span>

<span dir="rtl">ומרתק ההבדל בין פרשנות קבלית, לפרשנות ביקורתית שהבאנו
בשבועות האחרונות.</span>

<span dir="rtl">אבל, אולי המניע העיקרי של חכמי ההלכה, הוא למנוע ערעורים
על המצוות. לשם כך הם מחלקים את המצוות למצוות שכליות (משפטים), ולמצוות
שמעיות (חוקים).</span>

<span dir="rtl">כבר התלמוד מבחין במצוות שאין להן הסבר הגיוני, אם כי לא
משתמש במונחים הללו, שהם אופייניים לחכמי ימי הבינים.</span>

<u><span dir="rtl">תלמוד בבלי מסכת יומא דף סז/ב</span></u>

<span dir="rtl">"ואת חקתי תשמרו". דברים שהשטן משיב עליהן, ואלו הן אכילת
חזיר, ולבישת שעטנז, וחליצת יבמה, וטהרת מצורע, ושעיר המשתלח. **ושמא תאמר
מעשה תוהו הם?** תלמוד לומר **אני ה' אני ה' חקקתיו ואין לך רשות להרהר
בהן**:</span>

<span dir="rtl">אין נימוק, ואין לך רשות להרהר, ווודאי לא לערער.
"הנסתרות" מגינות על משמעת המצוות.</span>

<span dir="rtl">מעניין שיש גם מדרשים חתרניים, או כמעט חתרניים.</span>

<u><span dir="rtl">מדרש רבה ויקרא - פרשה לב פסקה ח</span></u>

<span dir="rtl">"ושבתי אני ואראה את כל העשוקים". דניאל חייטא פתר קרייה
בממזרים \[מפרש עשוקים כממזרים\]. "והנה דמעת העשוקים". אבותם של אלו עוברי
עבירות ואילין עלוביא מה איכפת להון? כך אביו של זה בא על הערוה זה מה חטא?
ומה איכפת לו? ואין להם מנחם אלא מיד עושקיהם.</span>

**<span dir="rtl">כח מיד סנהדרי גדולה של ישראל שבאה עליהם מכחה של תורה
ומרחקתן על שום לא יבא ממזר בקהל ה' ואין להם מנחם.</span>**

<span dir="rtl">שואל הדרשן, מה ההגיון ברדיפת ממזרים? לא מקבל את ההיגיון
הנסתר של האל, ומאשים את המימסד שבא מכוח התורה, שהם "עושקיהם".</span>

<span dir="rtl">רבי סעדיה גאון (המאה העשירית) כבר משתמש במונחים של מצוות
שכליות ומצוות שמעיות.</span>

<u><span dir="rtl">ספר אמונות ודעות - מאמר שלישי - אות ב</span></u>

<span dir="rtl">וראוי שאקדים את הדבור על המצות השכליות תחלה, ואומר, **מן
החכמה** למנוע את הרצח בין בני אדם כדי שלא יהא הדבר הפקר וישמידו זה את
זה, ... **ומן החכמה** לאסור את הזנות, כדי שלא יהו בני אדם כבהמות עד שלא
ידע כל אחד את אביו שיכבדהו כגמול על שגדלו, ויוריש לו האב מה שחננו ה'....
**ומן החכמה** לאסור את הגנבה, לפי שאלו הותרה היו בני אדם סומכים על
גניבתם זה מזה ולא יישבו את העולם ולא ירכשו רכוש, .....</span>

<span dir="rtl">הוא מנסה ללא הצלחה (לדעתו) לומר שיש גם סיבה למצוות
השמעיות...</span>

<span dir="rtl">.....ומתועליות **הטומאה והטהרה** כדי שישפל האדם בעיני
עצמו מעצמו ושתתחבב עליו התפלה לאחר הפסקתה כמה ימים, ושיכבד בעיניו הקודש
לאחר שנמנע ממנו זמן מסויים, וכדי שיתן את לבו ליראה. ועל דרך דוגמא זו
כאשר מתחקים על רוב המצות הללו השמעיות ימצא להן מסעיפי הטעמים ותועליות
הנמוקים ענינים רבים, **וחכמת הבורא וידיעתו למעלה מכל מה שמשיג האדם, כמו
שאמר כי גבהו שמים מארץ כן גבהו דרכי מדרכיכם ומחשבותי ממחשבותיכם:
**</span>

<span dir="rtl">אבל, אחרי כל הנימוקים... חכמת הבורא למעלה ממה שמשיג
אדם...</span>

<span dir="rtl">והמצוות השמעיות משרתות את הרבנים עד ימינו.</span>

<span dir="rtl">אין צורך בהיגיון, אין צורך בהסבר.</span>

<span dir="rtl">הנה דוגמה לשאלה ותשובה מלפני שנתיים.</span>

<span dir="rtl"><u>שלום רב</u></span>

<span dir="rtl">אני יהודייה כשרה מצד אימי אבל אבי אינו מופיע כיהודי ,
אני מעוניינת להינשא לבחור ששם משפחתו כהן, הבנתי כי במקרים מסויימים ישנם
רבנים המסכימים לחתן את הזוג למרות איסורי הכהנים – האים זה נכון, ואיפה
אפשר לברר את הדברים? מה ניתן לעשות במקרה זה</span>?

<u><span dir="rtl">תוכן התשובה</span>:</u>

<span dir="rtl">תהיי בריאה</span>,

<span dir="rtl">דברייך אינם ברורים מה פירוש הביטוי "אבי אינו מופיע
כיהודי</span>"

<span dir="rtl">אם אביך יהודי - שיגש לבית דין ויוכיח את יהדותו</span>.

<span dir="rtl">אם אינו יהודי - שיהיה בריא עד 120 אבל אינך יכולה להתחתן
עם כהן</span>.

**<span dir="rtl">האיסור הוא מהקב"ה ולכן איני מכיר לא רב ולא רבנות ולא
רושם נישואין שיעשו דבר כזה</span>.**

<span dir="rtl">בברכה ובתפילה שתמצאי במהרה חתן אחר</span>

<span dir="rtl">דוד לוי</span>

098987548

<span dir="rtl">אגב בהרבה מקרים גם כאשר האבא אינו ידוע (כמו בתרומת זרע
וכד') יתכן שיהיה אסור לבת להנשא לכהן</span>.

<span dir="rtl">התשובה התקבלה מ[הרב דוד
לוי](https://www.kipa.co.il/%D7%A9%D7%90%D7%9C-%D7%90%D7%AA-%D7%94%D7%A8%D7%91/%D7%A8%D7%91%D7%A0%D7%99%D7%9D/%D7%94%D7%A8%D7%91-%D7%93%D7%95%D7%93-%D7%9C%D7%95%D7%99)</span>,
<span dir="rtl">רב הישוב אבני חפץ</span>

<span dir="rtl">טו בתמוז התשעט</span>

,18 <span dir="rtl">ביולי, 2019</span>

<span dir="rtl"><u>וכותב במפורש יאיר לורברבוים, מהפקולטה למשפטים
באוניברסיטת בר-אילן:</u></span>

<span dir="rtl">את הגישות המסתייגות מטעמים, שתיארתי לעיל, ניתן לתמצת כך:
דתיות הלכתית של מסתורין והשגבה גורסת, כי טעמי המצוות אינם ידועים, **שכן
מקורן בחכמת האל העלומה.** לפי הוולונטריזם התיאולוגי, למצוות אין טעמים,
שכן מקורן ברצון האל, החופשי מכול וכול, ולפי הדתיות ההלכתית של ציות
ושעבוד, בגרסתה המתונה, הטעמים אינם רלוונטיים לקיום המצוות, שכן מהותם של
החיים ההלכתיים היא קבלת "עול מלכות שמים". לעומתם יוריספרודנציה \[תורת
משפט\] של כללים, משתדלת להרחיק את טעמי המצוות וההלכות אל מחוץ לגבולות
ההלכה משיקולים מערכתיים, פוליטיים וחינוכיים, כלומר בשל החשש שהם יחתרו
תחת תקפותה, יציבותה, ויראת הכבוד כלפיה.</span>

<span dir="rtl">ואמנם כבר בתלמוד חוששים שטעמי המצוות יערערו את משמעת
קיומן:</span>

<u><span dir="rtl">תלמוד בבלי מסכת סנהדרין דף כא/ב</span></u>

<span dir="rtl">ואמר רבי יצחק **מפני מה לא נתגלו טעמי תורה** שהרי שתי
מקראות נתגלו טעמן, נכשל בהן גדול העולם. כתיב לא ירבה לו נשים. \[בהמשך
כתוב, "ולא יסור לבבו..."\] אמר שלמה אני ארבה ולא אסור. וכתיב, ויהי לעת
זקנת שלמה נשיו הטו את לבבו. וכתיב לא ירבה לו סוסים \[בהמשך, "ולא ישיב את
העם מצרימה"\] ואמר שלמה אני ארבה ולא אשיב וכתיב ותצא מרכבה ממצרים בשש
וגו':</span>

<span dir="rtl">עד כאן, סקרנו את "הנסתרות" בתוך עולם ההלכה. ונראה,
שבעולם ההלכה הן נוחלות ניצחון גדול עד ימינו, כמעצור משינויים
רדיקליים.</span>

<span dir="rtl">הדבר שונה בעולם האגדה, או מה שנקרא "תורת הסוד".</span>

<span dir="rtl">איסור הנסתרות כאן, הוא איסור העיסוק במערכת האלוהית עצמה.
איסור תיאורים דמיוניים של האל וסביבתו. מאז חז"ל זה נקרא "מעשה
מרכבה".</span>

<span dir="rtl">סביר מאוד שההתנגדות הזאת מתחילה בימי בית שני, כאשר
האלילות המוחשית נדחית מפני האל המופשט, ולאדם הפשוט זה קשה. איזה אל מוזר
קיבלתי במקום הפסל המוכר והחביב.</span>

<u><span dir="rtl">משנה מסכת חגיגה פרק ב</span></u>

<span dir="rtl">אֵין דּוֹרְשִׁין בָּעֲרָיוֹת בִּשְׁלֹשָׁה. וְלֹא בְּמַעֲשֵׂה בְּרֵאשִׁית בִּשְׁנָיִם. וְלֹא
בַּמֶּרְכָּבָה בְּיָחִיד, אֶלָּא אִם כֵּן הָיָה חָכָם וּמֵבִין מִדַּעְתּוֹ. כָּל הַמִּסְתַּכֵּל בְּאַרְבָּעָה דְּבָרִים,
רָאוּי לוֹ כְּאִלּוּ לֹא בָּא לָעוֹלָם, מַה לְּמַעְלָה, מַה לְּמַטָּה, מַה לְּפָנִים, וּמַה לְּאָחוֹר. וְכָל
שֶׁלֹּא חָס עַל כְּבוֹד קוֹנוֹ, רָאוּי לוֹ שֶׁלֹּא בָּא לָעוֹלָם:</span>

<span dir="rtl">ומעניין, שהתלמוד מבסס את הטיעון דווקא על אחד הספרים
החיצוניים, שרבי עקיבא, לפי אחת הגירסאות אסר לקרוא בהם...</span>

<u><span dir="rtl">תלמוד בבלי מסכת חגיגה דף יג/א</span></u>

<span dir="rtl">שכן כתוב בספר בן סירא **במופלא ממך אל תדרוש ובמכוסה ממך
אל תחקור במה שהורשית התבונן אין לך עסק בנסתרות**</span>

<span dir="rtl">הרמב"ם, כרגיל, חושש מהיהודי הפשוט, שידמה את האל כדמות
מוחשית... לגבי הפילוסופים הוא יותר ליברלי, אבל לגבי עמך ישראל הוא לא
חוסך במילים קשות.</span>

<u><span dir="rtl">רמב"ם פירוש המשניות - מסכת חגיגה פרק ב משנה
א</span></u>

<span dir="rtl">כל שלא חס על כבוד קונו ראוי לו כאילו לא בא לעולם, פירוש,
כי העדרו מן האנושית, והיותו כשאר בעלי חיים טוב למציאותו ממציאותו אדם,
מפני שמבקש לדעת הדבר חוץ מדרכו ועל מה שאינו בטבעו.</span>

<span dir="rtl">כי לא יְדָמה מה למעלה ומה למטה **אלא אויל** בצורת הנמצאים
\[כלומר, מדמה את האל על פי מה שמוכר לו בעולמו\]. וכשירצה האדם **הערום מן
החכמה** לחשוב עוד, שידע מה שעל השמים ומתחת לארץ בדמיונו הנפסד, שהוא מדמה
אותם כמו בית ועלייה, וכמו כן מה שהיה קודם שנבראו השמים, ומה שיהיה אחר
שיפסדו השמים, תוציא אותו זו המחשבה אל השגעון ותמהון הלבב. וענין זו המלה
המפוארה וזה העזרה האלהית, באמרם כל שלא חס על כבוד קונו, **רוצה בו מי שלא
יחוס ויחמול על שכלו, כי השכל הוא כבוד השם...**</span>

<span dir="rtl">הרמב"ם לא דואג לאלוהים שייעלב, אלא לשכל שלנו שאנחנו
מעוותים אותו בניסיון לדמות את הנסתרות.</span>

<span dir="rtl">הדברים מובנים, אך אי אפשר לעמוד בהם...</span>

<u><span dir="rtl">תלמוד בבלי מסכת חגיגה דף יד/ב</span></u>

<span dir="rtl">מעשה ברבן יוחנן בן זכאי שהיה רוכב על החמור, והיה מהלך
בדרך, ורבי אלעזר בן ערך מחמר אחריו. אמר לו: רבי שנה לי פרק אחד במעשה
מרכבה. אמר לו: לא כך שניתי לכם ולא במרכבה ביחיד אלא אם כן היה חכם מבין
מדעתו? אמר לו: רבי תרשיני לומר לפניך דבר אחד שלמדתני. אמר לו: אמור. מיד
ירד רבן יוחנן בן זכאי מעל החמור ונתעטף וישב על האבן תחת הזית. אמר לו:
רבי מפני מה ירדת מעל החמור? אמר: אפשר אתה דורש במעשה מרכבה ושכינה עמנו
ומלאכי השרת מלוין אותנו ואני ארכב על החמור? מיד פתח רבי אלעזר בן ערך
במעשה המרכבה ודרש, וירדה אש מן השמים וסיבבה כל האילנות שבשדה. פתחו כולן
ואמרו שירה. מה שירה אמרו? "הללו את ה' מן הארץ תנינים וכל תהומות, עץ פרי
וכל ארזים, הללויה". נענה מלאך מן האש ואמר, הן הן מעשה המרכבה. **עמד רבן
יוחנן בן זכאי ונשקו על ראשו ואמר: ברוך ה' אלהי ישראל שנתן בן לאברהם
אבינו שיודע להבין ולחקור ולדרוש במעשה מרכבה...**</span>

<span dir="rtl">סעדיה גאון תומך בעיון פילוסופי, שהוא, לדעת אחרים
הנסתרות, ואינו דואג מנזק:</span>

<u><span dir="rtl">ספר אמונות ודעות - הקדמה - אות ו</span></u>

<span dir="rtl">ואם יאמר אדם היאך נשליט עלינו את העיון במדעים ודיוקן עד
שנקבעם לנו לדעה כפי שיתכוננו ויתאשרו, והרי בני אדם מכחישים מלאכה זו,
ובעיניהם העיון מביא לידי כפירה ומוציא אל האפיקורסות. אומר, **אין זה אלא
בעיני המוניהם**, כמו שאתה רואה המוני הארץ הזו חושבים שכל מי שהלך אל ארץ
הודו מתעשר, וכמו שאומרים על מקצת המוני אומתינו, שהם חושבים שיש דבר כעין
תנין הבולע את הירח ....</span>

<span dir="rtl">ואם יאמר הרי גדולי חכמי ישראל הזהירו מזה, ובפרט העיון
בראשית הזמן וראשית המקום, והוא אָמְרָם, כל המסתכל בארבעה דברים רצוי לו כאלו
לא בא לעולם, מה למטה מה למעלה מה לפנים מה לאחור. נאמר בעזרת הרחמן, **כי
העיון האמתי לא יתכן שימנעונו ממנו,** .... \[רס"ג כתב בערבית, וקל לראות
שזה תרגום משפה זו\].</span>

<span dir="rtl">המקובלים, מסכימים שמעשה מרכבה ניתן רק ליחידי סגולה. אצלם
זה רשב"י.</span>

<u><span dir="rtl">זהר מנוקד/תרגום/ חלק ג דף קנט/א</span></u>

<span dir="rtl">\[אָמַר לוֹ, כָּל הַתּוֹרָה נִסְתֶּרֶת וּגְלוּיָה, וּשְׁמוֹ הַקָּדוֹשׁ נִסְתָּר וְגָלוּי,
וְכָתוּב (דברים כט) הַנִּסְתָּרֹת לַה' אֱלֹהֵינוּ וְהַנִּגְלֹת לָנוּ וּלְבָנֵינוּ. הַנִּגְלֹת לָנוּ, שֶׁיֵּשׁ
לָנוּ רְשׁוּת לִשְׁאֹל וּלְעַיֵּן וּלְהִסְתַּכֵּל בָּהֶם וְלָדַעַת בָּהֶם. **אֲבָל הַנִּסְתָּרֹת לַה' אֱלֹהֵינוּ, שֶׁלּוֹ
הֵם, וְלוֹ נִרְאִים, שֶׁמִּי יָכוֹל לָדַעַת וּלְהִתְדַּבֵּק בְּדַעְתּוֹ הַנִּסְתֶּרֶת, וְכָל שֶׁכֵּן
לִשְׁאֹל?\]‏**</span>

<span dir="rtl">‏</span>

<span dir="rtl">\[בֹּא וּרְאֵה, אֵין רְשׁוּת לִבְנֵי הָעוֹלָם לוֹמַר דְּבָרִים נִסְתָּרִים וּלְפָרְשָׁם,
פ**רָט לַמְּנוֹרָה הַקְּדוֹשָׁה רַבִּי שִׁמְעוֹן,** שֶׁהֲרֵי הַקָּדוֹשׁ בָּרוּךְ הוּא הִסְכִּים עַל יָדוֹ. וּמִשּׁוּם
שֶׁדּוֹרוֹ רָשׁוּם לְמַעְלָה וּלְמַטָּה, וְעַל זֶה דְּבָרִים נֶאֱמָרִים בְּגָלוּי עַל יָדוֹ, וְלֹא יִהְיֶה דוֹר
כְּדוֹר שֶׁהוּא שָׁרוּי בְּתוֹכוֹ, עַד שֶׁיָּבא מֶלֶךְ הַמָּשִׁיחַ.\]‏</span>

<span dir="rtl">הקבלה, כמובן, עושה את ההיפך הגמור מהאיסור על עיסוק
ב"מעשה מרכבה". אדרבה, היא נכנסת לפני ולפנים של המערכת האלוהית, והדמיון
משתולל.</span>

<span dir="rtl">מניחים שהמקובלים כותבי ספר "הזוהר" היו רבנים שאינם בצמרת
הקהילה, ולכן יש בספר "הזוהר" לא מעט חתרנות נגד התפיסות המסורתיות.</span>

<span dir="rtl">אך כדי לפרסם תפיסות חדשות כאלה, מבלי להיגרר להחרמות
ונידויים, מבלי לחרוג מהזרם המרכזי של היהדות האוסר את הגשמת האל, הקבלה
משתמשת במערכת סמלים מורכבת, מגוונת, ואף משתנית מזמן לזמן ומחכם
לחכם.</span>

<span dir="rtl">וקודם כל, הקבלה נותנת כבוד ל"נסתרות", ורק "דוחקת" אותם
כלפי מעלה:</span>

<span dir="rtl"><u>ספר שערי אורה – שער חמישי. (יוסף ג'קטילה, המאה ה-13
ספרד)</u></span>

<span dir="rtl">כיצד, אות ראשונה של שם יהו"ה יתברך שהיא רומזת שני שמות,
**קוצו של יו"ד הפונה למעלה**, רומז אל האור הגדול הקדמון עומק ההוי"ה
הקדמונית בעצם אמיתתו, ונקרא אהי"ה, שהוא הנקרא אין גבול, ונקרא אי"ן לפי
רוב התעלומות מכל הנמצאים עליונים ותחתונים, **שאין מי שיוכל להבין בו
דבר**. ואם שאל השואל עליו, מה הוא, תשובתו הוא, **אי"ן**. כלומר, אין מי
שיוכל להבין בו דבר, ועל זה נאמר (חגיגה י"א ב'), מקצה השמים ועד קצהו אתה
דורש, אבל אינך דורש מה למעלה מה למטה. **וזהו סוד קוצו של יו"ד, הקוץ
העליון, שהוא רמז לכתר עליון הנקרא אי"ן הנשלל מכל ההשגות, אין מי שיוכל
לדעת בו דבר זולתי אמונת מציאותו.**</span>

<span dir="rtl"><u>זוהר, מנוקד ומתורגם, חלק ב, מ"ב/ב</u></span>

<span dir="rtl">\[כָּךָ עִלַּת הָעִלּוֹת עָשָׂה עֶשֶׂר סְפִירוֹת, וְקָרָא לַכֶּתֶר מָקוֹר, וּבוֹ אֵין
סוֹף לִנְבִיעַת אוֹרוֹ, וְלָכֵן קָרָא לְעַצְמוֹ אֵין סוֹף, וְאֵין לוֹ דְּמוּת וְצוּרָה, וְשָׁם אֵין כְּלִי
לִתְפֹּס אוֹתוֹ, לָדַעַת בּוֹ יְדִיעָה כְּלָל. וְלָכֵן אָמְרוּ בּוֹ, בַּמֻּפְלָא מִמְּךְ אַל תִּדְרשׁ וּבַמְכֻסֶּה מִמְּךְ
אַל תַּחְקֹר.\]</span>

<span dir="rtl">אבל... מהקצה הזה של הכתר, או "העוקץ" של האות "י" ולמטה,
מתחיל החופש הגדול... משם נבנית כלפי מטה המערכת של עשר הספירות, על כל
מורכבותה, וזו מתווכת בין האלוהות ובין העולם הגשמי, ובעיקר עם ישראל. אבל,
כמובן, שאינה שייכת ל"נגלות", כולה, מעל המערכת הארצית.</span>

<span dir="rtl">צריך לציין, שעצם התיווך אינו חדש בתורת הסוד, ובמאות
הקודמות היו "היכלות", והיו מלאכים, ועוד ועוד. התיווך משאיר מקום לאלוהות
הבלתי מושגת. יש "נסתרות" ויש דימיון, וחיים בשלום.  
עם זאת, אין ספק שהקבלה יצרה עולם שלם של פרשנות התואמת את מערכת הספירות
שלה. ולא רק פרשנות, אלא גם התערבות בטקסים ובתפילות. בכך החידוש הגדול
שלה. ובעקבות כך גם התקבלה על רובו של העם.</span>

<span dir="rtl">החסידות, מתבססת במידה רבה על הקבלה.</span>

<span dir="rtl">גם רבי נחמן מברסלב (המאה ה-19) מסכים שיש איסור על
הנסתרות, אבל הגבול הוא אישי...</span>

<u><span dir="rtl">ספר שיחות מוהר"ן - אות רכד</span>
<span dir="rtl">(הספר נכתב על ידי תלמיד של ר' נחמן, ומצטט
אותו)</span></u>

<span dir="rtl">בענין מה שאמרו רבותינו, זכרונם לברכה (חגיגה יא:) שאסור
להסתכל מה למעלה מה למטה מה לפנים מה לאחור, אמר רבנו זכרונו לברכה, **שכל
אדם ואדם יש לו בחינת מה למעלה מה למטה וכו' לפי מדרגתו שאסור לו להסתכל
בהם** (תי). כי אצל קצת, מסתים שכלו אצל הגלגלים ורקיעים ואסור לו להסתכל
להלן יותר. וגם כל הפילוסופים והמחקרים, כל שכלם וחקירתם הוא רק עד הגלגלים
ולמעלה מזה אין יודעים כלום. וגם במה שתחת הגלגלים טעו הרבה בכמה דברים עד
שנפל ביניהם מחלוקות גדולות בכל דבר. וכבר מבאר שאסור להסתכל בהם
כלל.</span>

**<span dir="rtl">והכלל שכל אדם במקום שמסתים שכלו אסור לו להלך יותר. כי
זהו אצלו בחינת מה למעלה מה למטה. רק לסמך על אמונה לבד:‏</span>**

<span dir="rtl">אבל, כמובן, כאשר מגיעים לתקופת ההשכלה, בטל לחלוטין החשש
מהנסתרות.</span>

<span dir="rtl">ביאליק, אולי, מחייך, דרך שיר ילדים ידוע.</span>

<span dir="rtl">נַד, נֵד, נַד, נֵד</span>  
<span dir="rtl">רֵד, עֲלֵה, עֲלֵה וָרֵד</span>!  
<span dir="rtl">מַה לְמַעְלָה</span>?  
<span dir="rtl">מַה לְמַטָּה?</span>  
<span dir="rtl">רַק אֲנִי</span>,  
<span dir="rtl">אֲנִי וָאָתָּה</span>;  
<span dir="rtl">שְׁנֵינוּ שְׁקוּלִים</span>  
<span dir="rtl">בַּמֹּאזְנַיִם</span>  
<span dir="rtl">בֵּין הָאָרֶץ</span>  
<span dir="rtl">לַשָּׁמַיִם</span>.

<span dir="rtl"><u>מהויקיפדיה:</u></span>

<span dir="rtl">חוקרי שירתו סבורים כי ביאליק כיוון בשירו זה להתייחס
לשאלות פילוסופיות, בהתכתב עם דברי
ה[מדרש](https://he.wikipedia.org/wiki/%D7%9E%D7%93%D7%A8%D7%A9)</span>,
<span dir="rtl">הקובע: "אין לך רשות לומר מה למטה? מה למעלה? מה לפנים? מה
לאחור? ([בראשית
רבה](https://he.wikipedia.org/wiki/%D7%91%D7%A8%D7%90%D7%A9%D7%99%D7%AA_%D7%A8%D7%91%D7%94)</span> <span dir="rtl">א,
י)</span> <span dir="rtl">הכוונה במדרש היא לדברים שאין לאדם לעסוק
בהם</span>:

<span dir="rtl">מה למטה=השאול</span>.

<span dir="rtl">מה למעלה=הבורא</span>.

<span dir="rtl">מה לפנים=הנצח</span>.

<span dir="rtl">מה לאחור=מה קדם לבריאת העולם</span>.

<span dir="rtl">לפי פירוש זה מדובר בשיר עם מסר שמאתגר את התפיסה הדתית
האורתודוקסית, שביאליק צמח ממנה.</span>

<span dir="rtl">האמת, שזה לא בטוח, אולי סתם שיר ילדים תמים.</span>

<span dir="rtl">אבל מה שגורם לפרשנות הזאת, זו העובדה שהוא לא כתב "מי
למעלה מי למטה" שאז התשובה, אני ואתה, מתאימה יותר, אלא דווקא "מה למעלה מה
למטה" שזה מהדהד את המקור במסכת חגיגה.</span>

<span dir="rtl">**הנסתרות לה' אלוהינו, והנגלות לנו ולבנינו...** אבל
אנחנו הקובעים היכן מסתיימות הנסתרות והיכן מתחילות הנגלות.... ובנינו
יקבעו גם הם כרצונם.</span>
