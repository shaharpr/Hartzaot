<span dir="rtl"><u>פרשת חוקת – להיזהר מהכעס</u></span>

<u><span dir="rtl">ספר במדבר פרק כ</span></u>

<span dir="rtl">(א) וַיָּבֹאוּ בְנֵי יִשְׂרָאֵל כָּל הָעֵדָה מִדְבַּר צִן בַּחֹדֶשׁ הָרִאשׁוֹן וַיֵּשֶׁב הָעָם
בְּקָדֵשׁ וַתָּמָת שָׁם מִרְיָם וַתִּקָּבֵר שָׁם</span>:

<span dir="rtl">(ב) וְלֹא הָיָה מַיִם לָעֵדָה וַיִּקָּהֲלוּ עַל משֶׁה וְעַל אַהֲרֹן</span>:

<span dir="rtl">(ג) וַיָּרֶב הָעָם עִם משֶׁה וַיֹּאמְרוּ לֵאמֹר וְלוּ גָוַעְנוּ בִּגְוַע אַחֵינוּ
לִפְנֵי יְהֹוָה</span>:

<span dir="rtl">(ד) וְלָמָה הֲבֵאתֶם אֶת קְהַל יְהֹוָה אֶל הַמִּדְבָּר הַזֶּה לָמוּת שָׁם אֲנַחְנוּ
וּבְעִירֵנוּ</span>:

<span dir="rtl">(ה) וְלָמָה הֶעֱלִיתֻנוּ מִמִּצְרַיִם לְהָבִיא אֹתָנוּ אֶל הַמָּקוֹם הָרָע הַזֶּה לֹא
מְקוֹם זֶרַע וּתְאֵנָה וְגֶפֶן וְרִמּוֹן וּמַיִם אַיִן לִשְׁתּוֹת</span>:

<span dir="rtl">(ו) וַיָּבֹא משֶׁה וְאַהֲרֹן מִפְּנֵי הַקָּהָל אֶל פֶּתַח אֹהֶל מוֹעֵד וַיִּפְּלוּ עַל
פְּנֵיהֶם וַיֵּרָא כְבוֹד יְהֹוָה אֲלֵיהֶם</span>:

<span dir="rtl">(ז) וַיְדַבֵּר יְהֹוָה אֶל משֶׁה לֵּאמֹר</span>:

<span dir="rtl">(ח) קַח אֶת הַמַּטֶּה וְהַקְהֵל אֶת הָעֵדָה אַתָּה וְאַהֲרֹן אָחִיךָ וְדִבַּרְתֶּם אֶל
הַסֶּלַע לְעֵינֵיהֶם וְנָתַן מֵימָיו וְהוֹצֵאתָ לָהֶם מַיִם מִן הַסֶּלַע וְהִשְׁקִיתָ אֶת הָעֵדָה וְאֶת
בְּעִירָם</span>:

<span dir="rtl">(ט) וַיִּקַּח משֶׁה אֶת הַמַּטֶּה מִלִּפְנֵי יְהֹוָה כַּאֲשֶׁר צִוָּהוּ</span>:

<span dir="rtl">(י) וַיַּקְהִלוּ משֶׁה וְאַהֲרֹן אֶת הַקָּהָל אֶל פְּנֵי הַסָּלַע וַיֹּאמֶר לָהֶם שִׁמְעוּ
נָא הַמֹּרִים הֲמִן הַסֶּלַע הַזֶּה נוֹצִיא לָכֶם מָיִם</span>:

<span dir="rtl">(יא) וַיָּרֶם משֶׁה אֶת יָדוֹ וַיַּךְ אֶת הַסֶּלַע בְּמַטֵּהוּ פַּעֲמָיִם וַיֵּצְאוּ מַיִם
רַבִּים וַתֵּשְׁתְּ הָעֵדָה וּבְעִירָם</span>:

<span dir="rtl">(יב) וַיֹּאמֶר יְהֹוָה אֶל משֶׁה וְאֶל אַהֲרֹן יַעַן לֹא הֶאֱמַנְתֶּם בִּי
לְהַקְדִּישֵׁנִי לְעֵינֵי בְּנֵי יִשְׂרָאֵל לָכֵן לֹא תָבִיאוּ אֶת הַקָּהָל הַזֶּה אֶל הָאָרֶץ אֲשֶׁר נָתַתִּי
לָהֶם</span>:

<span dir="rtl">(יג) הֵמָּה מֵי מְרִיבָה אֲשֶׁר רָבוּ בְנֵי יִשְׂרָאֵל אֶת יְהֹוָה וַיִּקָּדֵשׁ
בָּם:</span>

<u><span dir="rtl">רש"י על במדבר פרק כ פסוק יב</span></u>

<span dir="rtl">להקדישני - שאילו דברתם אל הסלע והוציא הייתי מקודש לעיני
העדה ואומרים מה סלע זה שאינו מדבר ואינו שומע ואינו צריך לפרנסה מקיים
דבורו של מקום קל וחומר אנו: לכן לא תביאו. בשבועה כמו (שמואל ג) לכן
נשבעתי לבית עלי נשבע בקפיצה שלא ירבו בתפלה על כך:</span>

<span dir="rtl">החטא של משה, שעליו נענש בעונש הקשה ביותר שניתן להעלות על
הדעת למנהיג שעשה כה רבות למען גאולת עמו, היה חטא קטן מאוד.</span>

<span dir="rtl">כעס ברגע אחד, או ליתר דיוק, אי היכולת לכבוש כעס ברגע
אחד.</span>

<span dir="rtl">וספר קוהלת טוען בקיצור:</span>

<u><span dir="rtl">ספר קהלת פרק ז</span></u>

<span dir="rtl">(ט) אַל תְּבַהֵל בְּרוּחֲךָ לִכְעוֹס כִּי כַעַס בְּחֵיק כְּסִילִים יָנוּחַ:</span>

<span dir="rtl">נקדיש קטע קצר, להסבר הכעס, ודוקא ליתרונותיו, לפני שנחזור
לגירסה המסורתית והמקובלת חברתית, של הצורך להתגבר על הכעס, וגדולת מי
שכובש כעסו.</span>

<span dir="rtl">איל וינטר מהאוניברסיטה העברית כתב ספר בשם "רגשות
רציונליים" שיצא ב 2013 ב"כנרת זמורה-דביר". בספר זה הוא מנסה להראות
שלפעמים הרגשות מצליחים במקום שהשכל נכשל.</span>

<span dir="rtl"><u>כעס, כסף ורומנטיקה (סקירה על ספרו של איל וינטר "רגשות
רציונליים").</u></span>

<span dir="rtl">דמיינו את התרחיש הבא: אתם נכנסים לחדר ישיבות לפני תחילתו
של משא ומתן אינטנסיבי. אתם כועסים - אולי בגלל משהו שקרה לכם באותו בוקר,
ואולי משום שהאדם שיושב מולכם פשוט עולה לכם על העצבים. בכל מקרה, אתם
זועמים</span>.

<span dir="rtl">לכאורה, זה השלב שבו אתם אמורים להתחיל לפשל: כושר השיפוט
שלכם אמור להתערפל, הכעס שאתם חשים אמור לגרום לצד השני להתנהג אחרת,
ובסופו של דבר אתם מקבלים החלטות שגויות שיגרמו לכם להיפגע. לכאורה, אם רק
הייתם שומרים על קור רוח, הייתם מצליחים הרבה יותר</span>.

<span dir="rtl">אלא שמתברר שלא תמיד משתלם לשמור על קור רוח. בניסוי שנערך
באוניברסיטה בארה”ב ושתוצאותיו פורסמו באחרונה בכתב העת האקדמי</span>
Journal of Business and Psychology, <span dir="rtl">התבקשו כ–200
סטודנטים לנהל משא ומתן מקוון כשהם כועסים. הסטודנטים נחלקו לשתי קבוצות,
וכל אחת תומרצה לחוש כעס בדרך שונה. כחצי מהמשתתפים התבקשו לצפות בקטע מתוך
סרט שבו קבוצת בריונים הורסת את האופניים החדשים של הגיבור, כדי לעורר בהם
כעס שאינו קשור ישירות למשא ומתן. החצי השני, לעומת זאת, נאלץ לנהל משא
ומתן כשהצד השני עושה כל שביכולתו כדי לעצבן אותם - מבקר אותם, אומר להם מה
לעשות ומאשים אותם שעברו על כללי הניסוי</span>.

<span dir="rtl">ראש הטופס</span>

<span dir="rtl">תחתית הטופס</span>

<span dir="rtl">בשני המקרים ניסו המשתתפים להדחיק את הכעס ולבלוע את
התסכול. אלא שהדבר לא הועיל להם: **הדחקת הכעס רק גרמה להם לאבד פוקוס.
“פני פוקר”, התברר, הם לא תמיד דבר טוב במשא ומתן**</span>**.**

<span dir="rtl">לכעס יכולה להיות תועלת גם בסיטואציות שבהן אנחנו מאמינים
שהוא לא משרת אותנו. מחקר שנערך ב-2004 על ידי חוקרים באוניברסיטת אמסטרדם,
**מצא שכעס דווקא יכול לסייע לנו להשיג יותר ויתורים בסיטואציות של משא
ומתן, כל עוד אנחנו לא מקווים לפתח בעתיד מערכת יחסים עם האדם שמולנו.**
מחקר שנערך ב-2013 על ידי חוקרים מאוניברסיטת טורונטו מצא שכעס יכול להיות
כלי יעיל במשא ומתן, כל עוד הרגש אותנטי</span>.

<span dir="rtl">ההסבר לכך הוא לא מסובך.</span>

<span dir="rtl">הנה קטע מהאיליאדה (הומרוס) בתרגום שאול שטרניחובסקי,
המתאר את הכעס ותוצאותיו:</span>

<span dir="rtl">שִׁירִי, בַּת-הָאֱלֹהִים, **חֲרוֹן
אַף** [אֲכִילֵס](https://he.wikipedia.org/wiki/%D7%90%D7%9B%D7%99%D7%9C%D7%A1)</span> <span dir="rtl">בֶּן-פֵּלֵס</span>,  
<span dir="rtl">**אַף** הָאֲבַדּוֹן, שֶׁהֵמִיט מַתְּלָאוֹת בְּלִי-קֵץ
עַל</span>-[<span dir="rtl">אֲכַיִּים</span>](https://he.wikipedia.org/wiki/%D7%90%D7%9B%D7%90%D7%99%D7%9D),  
**<span dir="rtl">רַבּוֹת נְפָשׁוֹת עֲצוּמוֹת הִשְׁלִיךְ
אֶל-יַרְכְּתֵי [הַדֵס](https://he.wikipedia.org/wiki/%D7%94%D7%90%D7%93%D7%A1)</span>**,  
<span dir="rtl">נַפְשׁוֹת גִּבּוֹרִים, וְאוֹתָם נָתַן טֶרֶף לִכְלָבִים</span>

<span dir="rtl">ובמקורותנו, למך מתהלל בכעסו הנורא.</span>

<span dir="rtl">שיר שמהלל את הכעס, בתנ"ך עצמו:</span>

<u><span dir="rtl">ספר בראשית פרק ד</span></u>

<span dir="rtl">(כג) וַיֹּאמֶר לֶמֶךְ לְנָשָׁיו עָדָה וְצִלָּה שְׁמַעַן קוֹלִי נְשֵׁי לֶמֶךְ הַאֲזֵנָּה
אִמְרָתִי כִּי אִישׁ הָרַגְתִּי לְפִצְעִי וְיֶלֶד לְחַבֻּרָתִי</span>:

<span dir="rtl">(כד) כִּי שִׁבְעָתַיִם יֻקַּם קָיִן וְלֶמֶךְ שִׁבְעִים וְשִׁבְעָה:</span>

<span dir="rtl">למך, מצאצאי קין (גירסה מעניינת שנכנסה לספר בראשית
לשושלות הראשונות), מתהלל בנקמנותו חסרת הפרופורציות, זו תוצאה אפשרית של
זעם. במילים אחרות: "אותי אל תרגיזו".</span>

<span dir="rtl">הכעס מגביר את עוצמתו של הלוחם, מקטין את תחושת הכאב,
מגייס את המשאבים הגופניים, ולכן משפר את יכולת הלחימה.</span>

<span dir="rtl">זה נכון בקרב ממש כמו שזה נכון בעימות מסחרי, או בכל עימות
שהוא.</span>

<span dir="rtl">וכאן נכנס החיסרון הגדול של הכעס.</span>

<span dir="rtl">זה נשק "יום הדין". נשק של פעם אחת בלבד.</span>

<span dir="rtl">שימוש חוזר בכעס מול אותו אדם מביא לניתוק יחסים, או פגיעה
ביחסים החברתיים, עם כל התופעות הלא רצויות שלהם.</span>

<span dir="rtl">והנה קטעים נוספים מהאיליאדה:</span>

<span dir="rtl">כָּכָה סָח; וּבֶן-פֵּלֵס **כָּעַס מְאֹד**, וּבִלְבָבוֹ</span>

<span dir="rtl">אֲשֶׁר-בְּחָזֵהוּ הַשָּׂעִיר שְׁתַּיִם עֵצוֹת נִלְחָמוּ</span>

<span dir="rtl">אִם יְנַתֵּק מֵעַל יְרֵכוֹ הַחֶרֶב הַחַדָּה,</span>

<span dir="rtl">יָפִיץ אֶת-כָּל-הַנֶּאֱסָפִים **וְיִקַּח אֶת-נֶפֶשׁ בֶּן-אַטְרֵס**</span>

<span dir="rtl">אוֹ **שֶׁיִּכְבֹּשׁ אֶת-כַּעֲסוֹ הַגָּדוֹל וְיַעֲצֹר בְּרוּחוֹ**</span>

<span dir="rtl">לא פעם אפילו שימוש ראשון בכעס הרה אסון. הנה סכנת הכעס
הבלתי נשלט...</span>

<span dir="rtl">... לְמִן-הַיּוֹם בּוֹ נָחַנִי מֶנֵּיטְיוֹס מֵאוֹפְּאֵיס לְבֵיתְכֶם</span>

<span dir="rtl">יֶלֶד עוֹדֶנִּי וְעֵקֶב אוֹתוֹ הָרֶצַח הָאָיֹם</span>,

<span dir="rtl">יוֹם בּוֹ הִכֵּיתִי נֶפֶשׁ אֶת-בֶּן-אַמְפִידַמַס, **כִּי יַלְדוּת**</span>

**<span dir="rtl">הָיְתָה בִי, לֹא רָצִיתִי, כָּעַסְתִּי בְשַׂחֲקִי בְקוּבְיָה</span>.**

<span dir="rtl">איבוד עשתונות, כמעט רצח בגלל סכסוך על מקום חנייה...
המקובל בארצנו.</span>

<span dir="rtl">לכן, המעונינים בהצלחה בקרב לחיים ולמוות, מעודדים כעס,
אבל גם המעוניינים בהצלחה בבחירות הקרובות, אם הם מוכנים לשלם (או שאחרים
ישלמו) מחיר חברתי גבוה אחר כך, כאשר היריב לא נעלם מהשטח...</span>

<span dir="rtl">בכלל, מניפולציה על הכעס של אחרים, נפוצה ביותר. שהרי
כולנו מכירים את השימוש ביהודים במשך דורות רבים כמושא לכעס של המונים
נבערים. שהרי הכעס הוא כמו זרם מתפרץ ששליט פיקח יודע שאינו יכול לעצרו אך
יכול לכוונו לכיוון הרצוי לו.</span>

<span dir="rtl">בבסיס כל התרבויות יש התייחסות שלילית לכעס, וחיובית
לכיבוש הכעס, בגלל האיום על ההרמוניה בחברה.</span>

<span dir="rtl">ריבוי המילים הנרדפות לכעס, מראה כמה העסיק הנושא את
תרבותנו:</span>

<span dir="rtl">**זעם, חרון** (או **"חרי אף"**, **"חרון אף"** ואפילו
**"אף"**), **חמה** (חמה שפוכה, להדגשה), **קצף**, ופחות מדויקות גם
תרעומת, רוגז.</span>

<span dir="rtl">והתופעות הקשורות בכעס, תוקפנות, נקמה, או, להיפך, כיבוש
הכעס, ריסון, סלחנות.</span>

<span dir="rtl"><u>הרמב"ן (המאה ה-13 ברצלונה, א"י) חד משמעי באיגרתו
המפורסמת מעכו לבנו בספרד:</u></span>

<span dir="rtl">שְׁמַע בְּנִי מוּסַר אָבִיךָ, וְאַל תִּטֹּשׁ תּוֹרַת אִמֶּךָ</span>".

<span dir="rtl">תִּתְנַהֵג תָּמִיד לְדַבֵּר כָּל דְּבָרֶיךָ בְּנַחַת, לְכָל אָדָם וּבְכָל עֵת, וּבַזֶּה
תִּנָּצֵל מִן הַכַּעַס, שֶׁהִיא מִדָּה רָעָה לְהַחְטִיא בְּנֵי אָדָם. וְכֵן אָמְרוּ רַבּוֹתֵינוּ ז"ל: כָּל
הַכּוֹעֵס – כָּל מִינֵי גֵיהִנּוֹם שׁוֹלְטִים בּוֹ, שֶׁנֶּאֱמַר: "וְהָסֵר כַּעַס מִלִּבֶּךָ, וְהַעֲבֵר רָעָה
מִבְּשָׂרֶךָ". וְאֵין "רָעָה" אֶלָּא גֵיהִנּוֹם, שֶׁנֶּאֱמַר: "וְגַם רָשָׁע לְיוֹם רָעָה</span>".

<span dir="rtl">(פרשנות מפולפלת "כעס"="רעה" לפי פסוק אחד, ו"רעה" = גורל
הרשע" לפי פסוק אחר, ו"גורל הרשע=גיהנום"... מי לא יודע... אבל הכוונה חד
משמעית. "תנצל מהכעס", והאיגרת כולה, יצירה מרשימה).</span>

<span dir="rtl">הרבה לפניו מפאר התלמוד הבבלי את הלל הזקן על התמודדותו עם
כעס, באחת האגדות היפות על דמות זו:</span>

<u><span dir="rtl">תלמוד בבלי מסכת שבת דף ל/ב</span></u>

<span dir="rtl">תנו רבנן, לעולם יהא אדם ענוותן כהלל ואל יהא קפדן כשמאי.
מעשה בשני בני אדם שהמרו זה את זה. אמרו, כל מי שילך ויקניט את הלל יטול
ארבע מאות זוז. אמר אחד מהם אני אקניטנו. אותו היום ערב שבת היה והלל חפף
את ראשו. הלך ועבר על פתח ביתו, אמר, מי כאן הלל? מי כאן הלל? נתעטף ויצא
לקראתו. אמר לו בני, מה אתה מבקש? אמר לו, שאלה יש לי לשאול. אמר לו, שאל
בני שאל. מפני מה ראשיהן של בבליים סגלגלות? אמר לו, בני שאלה גדולה שאלת,
מפני שאין להם חיות פקחות.</span>

<span dir="rtl">הלך והמתין שעה אחת, חזר ואמר, מי כאן הלל? מי כאן הלל?
נתעטף ויצא לקראתו. אמר לו, בני מה אתה מבקש? אמר לו, שאלה יש לי לשאול.
אמר לו שאל בני שאל. מפני מה עיניהן של תרמודיין תרוטות? אמר לו בני שאלה
גדולה שאלת, מפני שדרין בין החולות. הלך והמתין שעה אחת, חזר ואמר מי כאן
הלל? מי כאן הלל? נתעטף ויצא לקראתו. אמר לו בני מה אתה מבקש? אמר לו שאלה
יש לי לשאול. אמר לו שאל בני שאל. מפני מה רגליהם של אפרקיים רחבות? אמר לו
בני שאלה גדולה שאלת, מפני שדרין בין בצעי המים.</span>

<span dir="rtl">אמר לו, שאלות הרבה יש לי לשאול ומתירא אני שמא תכעוס.
נתעטף וישב לפניו. אמר לו כל שאלות שיש לך לשאול שאל. אמר לו אתה הוא הלל
שקורין אותך נשיא ישראל? אמר לו הן. אמר לו אם אתה הוא לא ירבו כמותך
בישראל. אמר לו בני מפני מה? אמר לו מפני שאבדתי על ידך ארבע מאות זוז. אמר
לו הוי זהיר ברוחך, כדי הוא הלל שתאבד על ידו ארבע מאות זוז וארבע מאות
זוז, והלל לא יקפיד:</span>

<span dir="rtl">ואם הזכרנו מקורות שלנו בהקשר זה נזכיר גם אחרים.</span>

<span dir="rtl">הנה מקורות באסלם.</span>

<span dir="rtl"><u>הקוראן (תרגום:אורי רובין, אוניברסיטת תל אביב,
2005)</u></span>

<span dir="rtl">חושו לזכות במחילה מריבונכם, ובגן עדן שרוחבו כמלוא השמים
והארץ, ליראים הוכן הוא, המוציאים ממון הן ברווחה והן במצוקה, **והמבליגים
על זעמם והמוחלים לאנשים** – אלוהים אוהב את המיטיבים... (סורה 3 "אלעמרם"
133, 134).</span>

<span dir="rtl">ומקור מימי הביניים, הפילוסוף אלע'זאלי המאה ה-11.</span>

<span dir="rtl"><u>גומחת האורות – אבו חאמד מוחמד אלע'זאלי – (תרגום אבי
אלקיים, מאגנס, 2018).</u></span>

<span dir="rtl">"יש הבדל בין מי ששומע את דברי שליח אללה, תפלת אללה,
ושלומו עליו: "המלאכים אינם נכנסים לבית שיש בו כלב", ובכל זאת הוא קונה
כלב לביתו ואומר: "**אין הכונה לפשט הדברים אלא הכונה היא לפנות מבית הלב
את כלב הכעס משום שהכעס מונע את הידיעה הפנימית הנובעת מאורות המלאכים,
שהרי הכעס הוא שד השכל**"; לבין המקיים את הציווי כפשטו...</span>

<span dir="rtl">ואני מצרף את הפשט ואת הסוד גם יחד".</span>

<span dir="rtl">ובהמשך:</span>

<span dir="rtl">"זה דומה לטעות של שוטי האבאחיה, אשר נתפסים לדברי הבל,
כדברי אחד מהם "אללה אינו זקוק לעבודתנו".... **הוא אינו שואף לעקר מהשרש
את הכעס ואת התאוה, ...** זו אוולת שאין כדגמתה..."</span>

<span dir="rtl">(שער רביעי, פרק שני, סעיף 37, 39).</span>

<span dir="rtl">מקורות נוצריים:</span>

<span dir="rtl">ישו, בברית החדשה הוא קיצוני מאוד, כמובן, בנושא
זה.</span>

<span dir="rtl"><u>הבשורה על פי לוקס פרק ו'</u></span>

27 "<span dir="rtl">אֲבָל אֲלֵיכֶם, הַשּׁוֹמְעִים, אוֹמֵר אֲנִי: אֶהֱבוּ אֶת אוֹיְבֵיכֶם,
הֵיטִיבוּ עִם שׂוֹנְאֵיכֶם</span>. 28 <span dir="rtl">בָּרְכוּ אֶת מְקַלְּלֵיכֶם וְהִתְפַּלְּלוּ בְּעַד
הַפּוֹגְעִים בָּכֶם</span>. 29 <span dir="rtl">הַמַּכֶּה אוֹתְךָ עַל הַלְּחִי, הַטֵּה לוֹ גַּם אֶת
הַשְּׁנִיָּה. הַלּוֹקֵחַ אֶת מְעִילְךָ, אַל תִּמְנַע מִמֶּנּוּ גַם אֶת
כֻּתָּנְתְּךָ</span>. 30 <span dir="rtl">הֱיֵה נוֹתֵן לְכָל הַמְבַקֵּשׁ מִמְּךָ ; וְהַלּוֹקֵחַ אֶת אֲשֶׁר
לְךָ, אַל תִּתְבַּע מִמֶּנּוּ</span>. 31 <span dir="rtl">מַה שֶּׁתִּרְצוּ שֶׁיַּעֲשׂוּ לָכֶם בְּנֵי אָדָם,
כֵּן תַּעֲשׂוּ לָהֶם גַּם אַתֶּם</span>. 32 <span dir="rtl">וְאִם תֹּאהֲבוּ אֶת אוֹהֲבֵיכֶם, אֵיזוֹ
זְכוּת תַּעֲמֹד לָכֶם? הֲלֹא גַּם הַחוֹטְאִים אוֹהֲבִים אֶת
אוֹהֲבֵיהֶם</span>. 33 <span dir="rtl">אִם תֵּיטִיבוּ לַמֵּיטִיבִים עִמָּכֶם, אֵיזוֹ זְכוּת
תַּעֲמֹד לָכֶם? הֲלֹא גַּם הַחוֹטְאִים עוֹשִׂים זֹאת</span>. 34 <span dir="rtl">וְאִם תַּלְווּ
לַאֲנָשִׁים שֶׁאַתֶּם מְקַוִּים לְקַבֵּל מֵהֶם, אֵיזוֹ זְכוּת תַּעֲמֹד לָכֶם? גַּם הַחוֹטְאִים מַלְוִים לַחוֹטְאִים
כְּדֵי שֶׁיֻּחְזַר לָהֶם הָעֵרֶךְ הַשָּׁוֶה</span>. 35 <span dir="rtl">אַדְּרַבָּא, אֶהֱבוּ אֶת
אוֹיְבֵיכֶם וְהֵיטִיבוּ וְהַלְווּ מִבְּלִי לְצַפּוֹת לִגְמוּל, וְרַב יִהְיֶה שְׂכַרְכֶם וּבְנֵי עֶלְיוֹן תִּהְיוּ,
כִּי טוֹב הוּא גַּם לִכְפוּיֵי טוֹבָה וְגַם לָרָעִים</span>. 36 <span dir="rtl">הֱיוּ
רַחֲמָנִים כְּשֵׁם שֶׁאֲבִיכֶם רַחֲמָן הוּא</span>." 

<span dir="rtl">איך אפשר לכעוס עם הוראות כאלה?</span>

<span dir="rtl">בנצרות, הבנויה כולה על רעיון החטא, כלומר, האדם חוטא בעצם
הוויתו, יש גם מניין של חטאים עיקריים, או "אבות החטאים".</span>

<span dir="rtl">אביעד קליינברג מאוניברסיטת תל אביב, מונה את שבעת החטאים
במסורת הנוצרית ובהם הזעם.</span>

<span dir="rtl"><u>אביעד קליינברג – "שבעת החטאים", ספרי עליית גג –
ידיעות אחרונות, 2007.</u></span>

<span dir="rtl">"מהן שבע המידות הרעות? על כך נחלקו הדעות. פרודנטיוס
\[המאה הרביעית?\] מנה כך:</span>

<span dir="rtl">עבודת אלילים, פלגנות, תאווה מינית, **זעם**, גאווה,
ראוותנות ורכושנות.</span>

<span dir="rtl">... האפיפיור גרגוריוס הראשון ("הגדול") (540-604) דן
בספרו "לקחי איוב" באבות החטא. ... הגאווה אליבא דגרגריוס, אינה חטא
ספציפי, אלא הדחף הראשוני לכל סוגי החטאים. והחטאים עצמם הם: הרברבנות,
הקנאה, **הזעם**, הייאוש, החומרונות, הגרגרנות והתאווה המינית...</span>

<span dir="rtl">בכל מקרה "הזעם" (או הכעס, בשפתנו...) הוא אחד
החטאים.</span>

<span dir="rtl">בניתוח של תופעת הזעם, מדגיש קליינברג את מה שהניסויים אכן
מראים. הזעם נוצר במהלך האבולוציה כדי לשפר את הביצועים בעת מאבק.</span>

<span dir="rtl">"הזעם הופך את התנועה קדימה לנחושה יותר; הוא מסלק את הפחד
(ולעיתים את שיקול הדעת) ומאפשר לנו לשאת יותר כאב מכפי שיכולים היינו לשאת
לפני שיצאנו מהכלים"</span>

<span dir="rtl">....</span>

<span dir="rtl">"בעבור הלוחם, היכולת לגייס משאבים גופניים ונפשיים כדי
להפעיל אלימות היא נכס חיוני. בחברות של לוחמים הבחירה הטבעית תיתן עדיפות
לזכרים המסוגלים לעשות שימוש יעיל בזעם כדי לסלק מן הדרך את אויביהם ואת
אויבי קהילתם."</span>

<span dir="rtl">אבל</span>

<span dir="rtl">"בחברות שוחרות שלום יהיה ערך שלילי לבעלי תכונות האופי
האלה".</span>

<span dir="rtl">ובהמשך לתכונות הגנטיות הקשורות בהורמונים שמופצים בגוף
בשעת הכעס, הוא מתאר את האפקטים התרבותיים המשמעותיים בגרימת הכעס:</span>

<span dir="rtl">"השאלה מה מהווה איום על האישיות ומהי דרך לגיטימית להגיב
על איום כזה היא תלוית תרבות".</span>

<span dir="rtl">מענינות הדוגמאות ההיסטוריות הבודדות שהוא מביא.</span>

<span dir="rtl">הזעם של אכילס המתואר באיליאדה, הזעם כתוצאה מפגיעה בכבוד
אצל גיבורי שירת ימי הבינים, ואפילו הזעם של אלוהים המופיע בספרות הדתית
ומהווה בעייה תיאולוגית, מפני שהדתות, דווקא תובעות ריסון הזעם מבני האדם
(ולכן כעסו של האל מוצג בדרך כלל כמטפורה לתביעת הצדק מצדו).</span>

<span dir="rtl">טענה נוספת שלו היא שרגישות המייצרת זעם, שהייתה בעבר
מיוחסת לשכבות הגבוהות, היום דווקא מיוחסת יותר לשכבות הנמוכות. ואולי נכון
יותר לומר, שהיום אנחנו רואים הרבה יותר זעם אצל הנחותים חברתית וכלכלית,
והמדוכאים פוליטית.</span>

<span dir="rtl">כך שאם אנחנו צועדים מ"יום זעם" ל"יום זעם" צריך לזכור שזה
לא תכונה של "ערבים" או "פלשתינאים", או "אויבי עם ישראל" אלא פרי של תרבות
עכשווית, ותלות במצב חברתי.</span>

<span dir="rtl">וכשאנחנו רואים בתוכנו את "הזועמים" על פגיעה בכבודם
היהודי או הישראלי, למשל, כשאוסרים עליהם לצעוד עם דגלים כדי להתגרות
באחרים, צריך לחשוב על התרבות המתפתחת בחלק מאתנו.</span>

<span dir="rtl">ואם הזכיר קליינברג את זעמו של אלוהים, קשה להתעלם ממנו.
כיצד תכונה רעה זו מיוחסת לאל?</span>

<span dir="rtl">בתורה, האל הכועס הוא אנושי ביותר. והראייה לכך היא שניתן
להרגיע את כעסו...</span>

<u><span dir="rtl">ספר במדבר פרק יא</span></u>

<span dir="rtl">וַיְהִי הָעָם כְּמִתְאֹנֲנִים רַע בְּאָזְנֵי יְהֹוָה וַיִּשְׁמַע יְהֹוָה וַיִּחַר אַפּוֹ
וַתִּבְעַר בָּם אֵשׁ יְהֹוָה וַתֹּאכַל בִּקְצֵה הַמַּחֲנֶה:</span>

> <u><span dir="rtl">ספר דברים פרק כט</span></u>
>
> <span dir="rtl">(יט) לֹא יֹאבֶה יְהֹוָה סְלֹחַ לוֹ כִּי אָז יֶעְשַׁן אַף יְהֹוָה וְקִנְאָתוֹ
> בָּאִישׁ הַהוּא וְרָבְצָה בּוֹ כָּל הָאָלָה הַכְּתוּבָה בַּסֵּפֶר הַזֶּה וּמָחָה יְהֹוָה אֶת שְׁמוֹ מִתַּחַת
> הַשָּׁמָיִם:</span>
>
> <u><span dir="rtl">ספר דברים פרק ט</span></u>
>
> <span dir="rtl">(יב) וַיֹּאמֶר יְהֹוָה אֵלַי קוּם רֵד מַהֵר מִזֶּה כִּי שִׁחֵת עַמְּךָ אֲשֶׁר
> הוֹצֵאתָ מִמִּצְרָיִם סָרוּ מַהֵר מִן הַדֶּרֶךְ אֲשֶׁר צִוִּיתִם עָשׂוּ לָהֶם מַסֵּכָה</span>:
>
> <span dir="rtl">(יג) וַיֹּאמֶר יְהֹוָה אֵלַי לֵאמֹר רָאִיתִי אֶת הָעָם הַזֶּה וְהִנֵּה עַם קְשֵׁה
> עֹרֶף הוּא</span>:
>
> <span dir="rtl">(יד) **הֶרֶף מִמֶּנִּי וְאַשְׁמִידֵם** וְאֶמְחֶה אֶת שְׁמָם מִתַּחַת הַשָּׁמָיִם
> וְאֶעֱשֶׂה אוֹתְךָ לְגוֹי עָצוּם וָרָב מִמֶּנּוּ:</span>
>
> <span dir="rtl">בשפתנו היום: "תחזיקו אותי". כלומר, דעו לכם שאני כועס
> מספיק בשביל לעשות דברים נוראים, אבל אני לא רוצה לעשות אותם.</span>
>
> <span dir="rtl">כעס של אלים, הוא כמובן, אנתרופורמיזם (האנשה) של האל,
> ייחוס תכונותינו לאל, ובכל מקום שיש האנשה, נאבקים הפילוסופים של ימי
> הביניים לבטלה. התפיסה השלטת בפילוסופיה של ימי הביניים היא של אל מרוחק
> וחסר תכונות אנושיות או בכלל חסר תכונות שניתן לתאר (אל
> טרנסצנדנטי).</span>

<span dir="rtl">אז הנה הרמב"ם מסביר.</span>

<u><span dir="rtl">רמב"ם יד החזקה (כתב יד תימני) - הלכות יסודי התורה פרק
א</span></u>

<span dir="rtl">......</span>

<span dir="rtl">(יג) ואין לו לא מוות ולא חיים כחיי הגוף החי, ולא סכלות
ולא חכמה כחכמת האיש החכם, לא שינה ולא הקיצה, **ולא כעס** ולא שחוק, ולא
שמחה ולא עצבות, ולא שתיקה ולא דיבור כדיבור האדם. וכך אמרו חכמים, אין
למעלה לא ישיבה ולא עמידה, ולא עורף ולא עיפוי</span>:

<span dir="rtl">(יד) והואיל והדבר כך הוא, כל הדברים הללו וכיוצא בהן
שנאמרו בתורה ובדברי נביאים - הכול משל ומליצה הן, כמו שנאמר "יושב בשמיים,
ישחק" (תהילים ב, ד), **"כיעסוני בהבליהם"** (דברים לב, כא), "כאשר שש ה'"
(דברים כח, סג), וכיוצא בהן. על הכול אמרו חכמים, <u>דיברה תורה כלשון בני
אדם</u>. וכן הוא אומר **"האותי הם מכעיסים"** (ירמיהו ז, יט); הרי הוא
אומר "אני ה', לא שניתי" (מלאכי ג, ו), **ואילו היה פעמים כועס ופעמים שמח,
היה משתנה. וכל הדברים האלו אינן מצויין אלא לגופים האפלים השפלים, שוכני
בתי חומר אשר בעפר יסודם. אבל הוא ברוך הוא, יתברך ויתרומם, על כל
זה:**</span>

<span dir="rtl">נוסיף שני סיפורים קצרים, המתמודדים עם הכעס, אחד סיפור
בודהיסטי והשני חסידי. סדנא דארעא חד הוא. או כמו שהזכרנו לעיל, השבח
לכיבוש הכעס אופייני לכל התרבויות.</span>

<span dir="rtl"><u>סיפור בודהיסטי מהרשת</u></span>

<span dir="rtl">לפני אלפיים שנה ויותר חי בהודו ברהמין אדוק ושמו
בהאראדואג' ולו שלושה בנים. בתרבותו היתה זו אחריות ההורים לא רק לגדל את
הילדים ולהקנות להם ערכים ומסורת, אלא אף להשיאם בצורה הולמת. לכן, לאחר
שבנו הצעיר התחתן, היה בהאראדואג' שבע רצון וחש שמילא את חובותיו כהורה.
אולם, כאשר גילה שכלתו החדשה מעדיפה לעסוק במדיטציה בודהיסטית ביחידיות
במקום להשתתף בטקסי הפולחן יחד עם כל המשפחה, הזדעזע עמוקות</span>.  
<span dir="rtl">לכן, שלח את בנו הצעיר אל הבודהא כדי לבקש ממנו שיחדל
מהשפעתו המזיקה. הלך הבן הצעיר אל הבודהא ולמרבה הפלא חזר בודהיסט בעצמו.
בהאראדואג' היה מאוכזב מאוד והחליט לשלח את בנו האמצעי אל הבודהא, בהוראה
ברורה להתנהג אל הבודהא בתקיפות ובאופן פוגע ומעליב ככל האפשר. אך גם הבן
השני שב הביתה כבודהיסט. גם לאחר ששלח את בנו הבכור, התקיף והחזק מכל
הבנים, התוצאה היתה זהה</span>.  
<span dir="rtl">כעוס ונפגע עד עמקי נשמתו החליט בהאראדואג', כי רק הוא
יוכל ללמד את הבודהא לקח. הוא חשד כי לבודהא יש כוח היפנוטי כלשהו, ולכן
החליט לעורר בעצמו מבעוד מועד כעס רב כל-כך, עד שלא ניתן יהיה למנוע ממנו
להכות את הבודהא במקלו. לאחר מסע של ימים מספר פגש בהאראדואג' את הבודהא
ובו ברגע שטף אותו בסדרת עלבונות ובמטר קללות הגון. כאשר ראה הבודהא
שבהאראדואג' מקלל אותו עד אובדן עשתונות, פנה אליו בעדינות ושאל: "האם
אדוני מקבל לפעמים אורחים או מבקרים</span>?"  
"<span dir="rtl">בהחלט", השיב האב הנעלב, "ומה בכך?" שאל וחזר מיד לקלס את
הבודהא</span>.  
"<span dir="rtl">האם מי מן האורחים מביא לך מדי פעם מתנות?", המשיך ותהה
הבודהא</span>.  
"<span dir="rtl">בהחלט", השיב בהאראדואג' ולא הפסיק לקלל</span>.  
<span dir="rtl">והבודהא בשלו: "ומה קורה אם אינך מקבל איזו מן
המתנות</span>?"  
<span dir="rtl">על כך השיב בהאראדואג', כי במקרה כזה נשארת המתנה בחזקת
האורח</span>.  
<span dir="rtl">אז חייך הבודהא ואמר: "באותו האופן גם אני אינני מקבל את
המתנות (הקללות והגידופים) שאתה מעניק לי. הן נשארות בחזקתך!" בהאראדואג'
היה אדם נבון. מאחר שהבין לעומקם את דבריו של הבודהא, חש כי עיניו נפקחו
והצטרף ליתר בני משפחתו</span>.

<span dir="rtl"><u>אתרוגו של ר' יחיאל מיכל מזלוטשוב</u></span>

<span dir="rtl">לרב הקדוש רבי מיכל מזְלוֹטשוֹב ז"ל היו תפילין יקרות
וקדושות, שהגיעו אליו בירושה מאביו, המגיד הקדוש רבי יצחק מדרוּהוֹביטְש ז"ל.
התפילין הללו היו יקרות לו מכל יקר, ופעם חסידים עשירים רצו לקנותן מאתו
בסך רב בחמישים רַייניש לערך. והוא היה איש עני וחי בדוחק גדול, ולא אבה אף
שמוע מזה. אשתו הציקה לו מאוד למכור את התפילין לצורך פרנסת ביתם, כי בשביל
התפילה היו לו גם תפילין אחרות, אך הוא עמד על דעתו ולא מכרן</span>.  
<span dir="rtl">והנה, התקרב חג הסוכות, ובזלוטשוב אין אתרוג. מחכים להביא
אתרוג ממקומות שונים, ולשווא – אתרוג אין. הגיע ערב החג – והנה איש אחד
הביא למכירה אתרוג יפה ומהודר, וביקש בעדו חמישים רייניש. נמלך ר' מיכל,
ומכר את התפילין של אביו ז"ל בחמישים רייניש וקנה את האתרוג</span>.  
<span dir="rtl">ראתה אשתו שבעלה השיג אתרוג והבינה שבטח עלה האתרוג סך רב,
והתחילה לחקור ולדרוש אצלו מהיכן השיג מעות בעבור האתרוג. בתחילה השתמט הרב
בתירוצים שונים, אבל היא הציקה לו הרבה, עד שהוכרח לספר לה, שמכר את
התפילין בשביל האתרוג</span>.  
<span dir="rtl">מששמעה האישה את דבר מכירת התפילין, נתמלאה חֵמה, והתנפלה
על בעלה בחירופין וגידופין: "הייתכן?! כמה פעמים הפצרתי בך למכור את
התפילין בשביל צורכי הבית ההכרחיים החסרים לנו, ולא מכרת, ועכשיו בשביל
אתרוג נטלת ומכרת?!" ולא נתקררה דעתה עד שמרוב כעסה נטלה את האתרוג, שהיה
מונח על השולחן, נשכה בשיניה את הפיטם שלו והשליכתו לארץ</span>…  
<span dir="rtl">ור' מיכל ראה את אשר עוללה לו אשתו, ואף הגה אחד של תלונה
לא הוציא מפיו, ואף סימן של קפידא לא הראה, אלא עמד ואמר</span>:  
"<span dir="rtl">אם ניחא לך, ריבונו של עולם, שייפסל האתרוג שלי, הריני
מקבל באהבה</span>."  
<span dir="rtl">נתגלה לו אחר כך בחלום אביו הקדוש, ואמר לו שהמעשה האחרון,
אי ההקפדה, עשה רושם גדול יותר בשמים מהמעשה הראשון של קניית האתרוג בסכום
רב</span>!

<span dir="rtl">הסיפור עובד על ידי עגנון, לסיפור "האתרוג" בקובץ "האש
והעצים".</span>

> <span dir="rtl">שליטה בכעס היא אמנותו של הפוליטיקאי, ובעיקר פוליטיקאי
> אגוצנטרי, שהשלטון חשוב לו יותר מתוצאותיו. מצד אחד עליו להפנות את הכעס
> ממנו והלאה, כלומר, לייצר מושאים לכעס (האויב שמעבר לגבול, הבוגדים
> שבתוכנו, אלו שפגעו בנו בעבר, וכד'). מצד שני עליו לרסן את הכעס שהוא
> יוצר, כדי שלא יגיע לידי תוקפנות שתזיק למטרותיו, ולהקטין כעסים שיוצרים
> אחרים והוא לא מעוניין בהם.</span>
>
> <span dir="rtl">אבל במלחמה ממש, הכעס ממלא תפקיד חשוב, ולכן, אף פעם אי
> אפשר להימנע מפשעי מלחמה במלחמה.</span>
>
> <u><span dir="rtl">ספר משלי פרק כז</span></u>
>
> <span dir="rtl">(ג) כֹּבֶד אֶבֶן וְנֵטֶל הַחוֹל וְכַעַס אֱוִיל כָּבֵד מִשְּׁנֵיהֶם</span>:
>
> <span dir="rtl">(ד) אַכְזְרִיּוּת חֵמָה וְשֶׁטֶף אָף וּמִי יַעֲמֹד לִפְנֵי קִנְאָה:</span>
>
> <span dir="rtl"><u>דוגמה לכעס וריסונו היא תופעת הנוקמים לאחר
> השואה.</u></span>
>
> <span dir="rtl">את גודל הזעם של יהודים לאחר השואה אין לתאר כמובן,
> וסביר היה לצפות לפעולות נקם (שגם היו). הנה קטע מהויקיפדיה בנושא
> זה:</span>
>
> <span dir="rtl">עם תום [מלחמת העולם
> השנייה](https://he.wikipedia.org/wiki/%D7%9E%D7%9C%D7%97%D7%9E%D7%AA_%D7%94%D7%A2%D7%95%D7%9C%D7%9D_%D7%94%D7%A9%D7%A0%D7%99%D7%99%D7%94)</span> <span dir="rtl">בשנת
> 1945 התארגנה בקרב חיילי החטיבה השנייה של [הבריגדה
> היהודית](https://he.wikipedia.org/wiki/%D7%94%D7%91%D7%A8%D7%99%D7%92%D7%93%D7%94_%D7%94%D7%99%D7%94%D7%95%D7%93%D7%99%D7%AA)</span> <span dir="rtl">קבוצה
> שנודעה בשם "הנוקמים" או "חוליית המוציאים לפועל". היחידה הוקמה בבסיס
> הבריגדה
> ב[טרוויזיו](https://he.wikipedia.org/wiki/%D7%98%D7%A8%D7%95%D7%95%D7%99%D7%96%D7%99%D7%95)</span> <span dir="rtl">בידיעת
> מיעוטם של קציני הבריגדה היהודים, ותוך מידור שאר חיילי הבריגדה,
> ומפקדי [ההגנה](https://he.wikipedia.org/wiki/%D7%94%D7%94%D7%92%D7%A0%D7%94)</span> <span dir="rtl">בה.
> היחידה פעלה בעיקר ב[צפון
> איטליה](https://he.wikipedia.org/wiki/%D7%A6%D7%A4%D7%95%D7%9F_%D7%90%D7%99%D7%98%D7%9C%D7%99%D7%94)</span>, [<span dir="rtl">אוסטריה</span>](https://he.wikipedia.org/wiki/%D7%90%D7%95%D7%A1%D7%98%D7%A8%D7%99%D7%94) <span dir="rtl">ודרום [גרמניה](https://he.wikipedia.org/wiki/%D7%92%D7%A8%D7%9E%D7%A0%D7%99%D7%94)</span>.
>
> <span dir="rtl">גרעין הקבוצה מנה כעשרה אנשים, וכארבעים שותפי סוד התלוו
> למקצת הפעולות</span>. 
>
> <span dir="rtl">ואלה לא היו היחידים, אבל תופעות הנקמה היו בודדות
> ואקראיות יחסית לעוצמת הזעם.</span>
>
> <span dir="rtl">בלימת הזעם בתקופה זו היא אולי מההישגים הגדולים ביותר
> של הציונות:</span>
>
> <span dir="rtl">שני גורמים היו להקטנת התופעה ודעיכתה:</span>

1.  <span dir="rtl">המוסר הגבוה של הפעילים שהיה בכוחם לנקום (חיילי
    הבריגדה באירופה), כלומר, אי הרצון לפגוע בחפים מפשע.</span>

2.  <span dir="rtl">הדבקות במטרה הציונית של המנהיגות, שהעדיפה להפנות את
    האנרגיה הלאומית, גם זו של הזעם, לבניין, עלייה, ולהכנות למאבק נגד
    הבריטים ולמלחמת השחרור.  
    כך נוצרו ביטויים כמו "ניצחנו את הנאצים בכך שיש לנו מדינה, משפחות,
    הישגים לאומיים וכו'". ביטויים שמשמשים לשליטה בכעס, למרות שאין בהם
    אמת כשלעצמם (הניצחון היחיד של הנאצים היה על עם ישראל...), יש בהם
    היגיון של פעילות קונסטרוקטיבית להצלת שארית הפליטה ולעתיד
    ישראל.</span>

<span dir="rtl">אפשר לראות היום, במבט היסטורי, את ההבדל בין ההתייחסות
לכעס אצל מנהיגי ישראל הציונית, ואצל מנהיגי הפלשתינאים מ 1948.</span>

<span dir="rtl">שנים רבות עשו ועושים מנהיגי הפלשתינאים הכל, כדי לשמר את
הזעם ולהשתמש בו כאנרגיה לאלימות (דוקא תחום שבו הם חלשים יותר). בעוד
שהפניית האנרגיה של הכעס לכיוון יצירתי יותר לא רק הייתה מונעת מהם אבידות,
ומאפשרת להם התקדמות אלא הייתה מאפשרת להם קרוב לוודאי להתגבר על התוקפנות
שלנו (התנחלות למשל), ואולי אף לפגוע קשה במדינת ישראל.</span>

<span dir="rtl">ברור שחלק גדול מהזעם הפלשתינאי הוא מניפולציה של מדינות
ערב, שהשתמשו בליבוי הכעס ושימורו לטובת האינטרסים שלהם.</span>

<span dir="rtl">לסיכום:</span>

<span dir="rtl">הכעס הוא יתרון לטווח קצר, במאבק שאין אחריו יחסים, והוא
חיסרון גדון בחיים משותפים. כמו כן, הכעס הוא אמצעי פוליטי כאשר אדם מנווט
כעס של גורם שני כנגד שלישי.</span>

<span dir="rtl">נחזור למשה רבנו, שאיבד עולמו בשעה אחת, במי מריבה.</span>

<span dir="rtl">בני ישראל במדבר, הציקו לו, כנראה, הרבה יותר מאשר המקנטר
את הלל, ואלוהי ישראל, שלו היה מותר להתמלא זעם מדי פעם, לא התיר זאת
לשליחו עלי אדמות.</span>

<span dir="rtl">ולכן צורף משה לדור המדבר ולא נכנס לארץ ישראל, ואף לא
נודע מקום קבורתו עד היום הזה. אבל השאיר לנו עוד מצווה: גם כאשר הכעס ממלא
את לבך, חשוב כיצד לעבד אותו.</span>
