**<span dir="rtl"><u>פרשת תזריע – הצרעת</u></span>**

**<span dir="rtl">הצרעת העסיקה את כותבי התורה והתנ"ך בכלל, רבות. לא ברור
למה הכוונה בצרעת, נראה שהכלילו כל מיני מחלות או נגעים הנראים על
העור.</span>**

**<span dir="rtl">.</span>**

**<span dir="rtl">בעולם המודרני הצרעת היא "מחלת הנסן", שבמשך שנים רבות
נחשבה למדבקת מאוד וללא מרפא, ובעשרות שנים האחרונות היא מטופלת
היטב.</span>**

**<span dir="rtl">הספר "האי של סופיה" מאת ויקטוריה היסלופ, עוסק במצורעים
המבודדים באי ספינלונגה הצמוד לכרתים, שהיה מקום ריכוז המצורעים של יוון
(רומן, לא ספר תיעודי).</span>**

**<span dir="rtl">אבל, לא נעסוק במחלה או במחלות עצמן אלא במשמעות הנוספת
הניתנת לצרעת במקורות, משמעות המתאימה מאוד למערכת הבחירות.</span>**

**<span dir="rtl">בתנ"ך מופיעה הצרעת כעונש מהשמים.</span>**

<span dir="rtl">מלכים ב' פרק ה'</span>

<span dir="rtl">(כא) וַיִּרְדֹּף גֵּיחֲזִי אַחֲרֵי נַעֲמָן וַיִּרְאֶה נַעֲמָן רָץ אַחֲרָיו וַיִּפֹּל מֵעַל
הַמֶּרְכָּבָה לִקְרָאתוֹ וַיֹּאמֶר הֲשָׁלוֹם:</span>

<span dir="rtl">(כב) וַיֹּאמֶר שָׁלוֹם אֲדֹנִי שְׁלָחַנִי לֵאמֹר הִנֵּה עַתָּה זֶה בָּאוּ אֵלַי שְׁנֵי
נְעָרִים מֵהַר אֶפְרַיִם מִבְּנֵי הַנְּבִיאִים תְּנָה נָּא לָהֶם כִּכַּר כֶּסֶף וּשְׁתֵּי חֲלִפוֹת בְּגָדִים:</span>

<span dir="rtl">(כג) וַיֹּאמֶר נַעֲמָן הוֹאֵל קַח כִּכָּרָיִם וַיִּפְרָץ בּוֹ וַיָּצַר כִּכְּרַיִם כֶּסֶף
בִּשְׁנֵי חֲרִטִים וּשְׁתֵּי חֲלִפוֹת בְּגָדִים וַיִּתֵּן אֶל שְׁנֵי נְעָרָיו וַיִּשְׂאוּ לְפָנָיו:</span>

<span dir="rtl">(כד) וַיָּבֹא אֶל הָעֹפֶל וַיִּקַּח מִיָּדָם וַיִּפְקֹד בַּבָּיִת וַיְשַׁלַּח אֶת הָאֲנָשִׁים
וַיֵּלֵכוּ:</span>

<span dir="rtl">(כה) וְהוּא בָא וַיַּעֲמֹד אֶל אֲדֹנָיו וַיֹּאמֶר אֵלָיו אֱלִישָׁע מאין גֵּחֲזִי
וַיֹּאמֶר לֹא הָלַךְ עַבְדְּךָ אָנֶה וָאָנָה:</span>

<span dir="rtl">(כו) וַיֹּאמֶר אֵלָיו לֹא לִבִּי הָלַךְ כַּאֲשֶׁר הָפַךְ אִישׁ מֵעַל מֶרְכַּבְתּוֹ
לִקְרָאתֶךָ הַעֵת לָקַחַת אֶת הַכֶּסֶף וְלָקַחַת בְּגָדִים וְזֵיתִים וּכְרָמִים וְצֹאן וּבָקָר וַעֲבָדִים
וּשְׁפָחוֹת:</span>

<span dir="rtl">(כז<u>) וְצָרַעַת נַעֲמָן תִּדְבַּק בְּךָ וּבְזַרְעֲךָ לְעוֹלָם וַיֵּצֵא מִלְּפָנָיו מְצֹרָע
כַּשָּׁלֶג:</u></span>

<span dir="rtl">דברי הימים ב' כ"ו</span>

<span dir="rtl">(טז) וּכְחֶזְקָתוֹ גָּבַהּ לִבּוֹ עַד לְהַשְׁחִית וַיִּמְעַל בַּיהוה אֱלֹהָיו וַיָּבֹא אֶל
הֵיכַל יהוה לְהַקְטִיר עַל מִזְבַּח הַקְּטֹרֶת:</span>

<span dir="rtl">(יז) וַיָּבֹא אַחֲרָיו עֲזַרְיָהוּ הַכֹּהֵן וְעִמּוֹ כֹּהֲנִים לַיהוה שְׁמוֹנִים בְּנֵי
חָיִל:</span>

<span dir="rtl">(יח) וַיַּעַמְדוּ עַל עֻזִּיָּהוּ הַמֶּלֶךְ וַיֹּאמְרוּ לוֹ לֹא לְךָ עֻזִּיָּהוּ לְהַקְטִיר
לַיהוה כִּי לַכֹּהֲנִים בְּנֵי אַהֲרֹן הַמְקֻדָּשִׁים לְהַקְטִיר צֵא מִן הַמִּקְדָּשׁ כִּי מָעַלְתָּ וְלֹא לְךָ לְכָבוֹד
מֵיהוה אֱלֹהִים:</span>

<span dir="rtl">(יט) וַיִּזְעַף עֻזִּיָּהוּ וּבְיָדוֹ מִקְטֶרֶת לְהַקְטִיר וּבְזַעְפּוֹ עִם הַכֹּהֲנִים
וְהַצָּרַעַת זָרְחָה בְמִצְחוֹ לִפְנֵי הַכֹּהֲנִים בְּבֵית יהוה מֵעַל לְמִזְבַּח הַקְּטֹרֶת:</span>

<span dir="rtl">(כ) וַיִּפֶן אֵלָיו עֲזַרְיָהוּ כֹהֵן הָרֹאשׁ וְכָל הַכֹּהֲנִים וְהִנֵּה הוּא מְצֹרָע
בְּמִצְחוֹ וַיַּבְהִלוּהוּ מִשָּׁם וְגַם הוּא נִדְחַף לָצֵאת כִּי נִגְּעוֹ ייהוה:</span>

<span dir="rtl">(כא) וַיְהִי עֻזִּיָּהוּ הַמֶּלֶךְ <u>מְצֹרָע עַד יוֹם מוֹתוֹ וַיֵּשֶׁב בֵּית הַחָפְשִׁית
מְצֹרָע</u> כִּי נִגְזַר מִבֵּית ייהוה וְיוֹתָם בְּנוֹ עַל בֵּית הַמֶּלֶךְ שׁוֹפֵט אֶת עַם
הָאָרֶץ:</span>

<span dir="rtl">במדבר י"ב</span>

<span dir="rtl">(א) וַתְּדַבֵּר מִרְיָם וְאַהֲרֹן בְּמשֶׁה עַל אֹדוֹת הָאִשָּׁה הַכֻּשִׁית אֲשֶׁר לָקָח כִּי
אִשָּׁה כֻשִׁית לָקָח:</span>

<span dir="rtl">(ב) וַיֹּאמְרוּ הֲרַק אַךְ בְּמשֶׁה דִּבֶּר יהוה הֲלֹא גַּם בָּנוּ דִבֵּר וַיִּשְׁמַע
יהוה:</span>

<span dir="rtl">(ג) וְהָאִישׁ משֶׁה עָנָו מְאֹד מִכֹּל הָאָדָם אֲשֶׁר עַל פְּנֵי הָאֲדָמָה:</span>

<span dir="rtl">(ד) וַיֹּאמֶר יהוה פִּתְאֹם אֶל משֶׁה וְאֶל אַהֲרֹן וְאֶל מִרְיָם צְאוּ שְׁלָשְׁתְּכֶם
אֶל אֹהֶל מוֹעֵד וַיֵּצְאוּ שְׁלָשְׁתָּם:</span>

<span dir="rtl">(ה) וַיֵּרֶד יהוה בְּעַמּוּד עָנָן וַיַּעֲמֹד פֶּתַח הָאֹהֶל וַיִּקְרָא אַהֲרֹן וּמִרְיָם
וַיֵּצְאוּ שְׁנֵיהֶם:</span>

<span dir="rtl">(ו) וַיֹּאמֶר שִׁמְעוּ נָא דְבָרָי אִם יִהְיֶה נְבִיאֲכֶם יהוה בַּמַּרְאָה אֵלָיו
אֶתְוַדָּע בַּחֲלוֹם אֲדַבֶּר בּוֹ:</span>

<span dir="rtl">(ז) לֹא כֵן עַבְדִּי משֶׁה בְּכָל בֵּיתִי נֶאֱמָן הוּא:</span>

<span dir="rtl">(ח) פֶּה אֶל פֶּה אֲדַבֶּר בּוֹ וּמַרְאֶה וְלֹא בְחִידֹת וּתְמֻנַת יהוה יַבִּיט
וּמַדּוּעַ לֹא יְרֵאתֶם לְדַבֵּר בְּעַבְדִּי בְמשֶׁה:</span>

<span dir="rtl">(ט) וַיִּחַר אַף יהוה בָּם וַיֵּלַךְ:</span>

<span dir="rtl">(י) וְהֶעָנָן סָר מֵעַל הָאֹהֶל <u>וְהִנֵּה מִרְיָם מְצֹרַעַת כַּשָּׁלֶג וַיִּפֶן אַהֲרֹן
אֶל מִרְיָם וְהִנֵּה מְצֹרָעַת:</u></span>

**<span dir="rtl">ולמה שמנו קטע זה מעונשי הצרעת בתנ"ך אחרון, כי דווקא
הוא מסמן איפיון של העונש הזה במקורות המאוחרים יותר. ולכיוון זה
נלך.</span>**

**<span dir="rtl">מדרש תנחומא, מצורע, פרק א'</span>**

<span dir="rtl">"א"ר פדת ברית כרותה להקב"ה בעולם. <u>כל מי שמספר לשון
הרע ילקה בצרעת</u>. מנין ממה שקראו בענין 'וזאת תורת המצורע' **\[ויקרא
פרק י"ד\]**. אל תקרי 'המצורע' אלא 'המוציא שם רע'. ארז"ל אין הנגעים באים
על האדם אלא על לשון הרע שמוציא מפיו, ורוח הקדש צווחת ואומרת לו 'אל תתן
את פיך לחטיא את בשרך' (קהלת ה')"</span>

**<span dir="rtl">ילקוט שמעוני, במדבר פרק י"ג</span>**

<span dir="rtl">"תניא רבי אלעזר בן פרטא אומר בוא וראה כמה גדול כחו של
לשון הרע. מנלן ממרגלים. השתא מרגלים שהוציאו שם רע על עצים ואבנים כך,
המוציא שם רע על חברו על אחת כמה וכמה."</span>

**<span dir="rtl">ילקוט שמעוני, תהילים פרק ק"א</span>**

<span dir="rtl">אמר רשב"ל מאי דכתיב 'זאת תהיה תורת המצורע'? זאת היא
תורתו של מוציא שם רע. א"ר חסדא אמר מר עוקבא, כל המספר לשון הרע ראוי
לסקלו באבן, כתיב הכא: 'אותו אצמית' (תהילים ק"א), וכתיב התם: 'צמתו בבור
חיי וידו אבן בי' (איכה ג').</span>

<span dir="rtl">א"ד חסדא אמר מר עוקבא, כל המספר לשון הרע, אמר הקב"ה אין
אני והוא יכולין לדור בעולם שנאמר 'מלשני בסתר רעהו אותו אצמית גבה עינים
ורחב לבב אותו לא אוכל' (תהילים ק"א), אל תקרי אותו לא אוכל אלא
אתו..."</span>

**<span dir="rtl">במשך הזמן, הצרעת הופכת ל"הוצאת שם רע", העונש הופך
לחטא.</span>**

**<span dir="rtl">החטא של "הוצאת שם רע" או "לשון הרע" שייך לחטאים
המוסריים, ומופיע בעיקר בספרות המוסר. והחטאים המוסריים, דווקא, קשה לפעמים
להעניש עליהם (קשה לזהותם ולאתרם).</span>**

**<span dir="rtl">נסטה לרגע לשאלה של חטאים מוסריים לעומת חטאים
דתיים.</span>**

**<span dir="rtl">הרב מיכאל אברהם (נ. 1960, ד"ר לפיזיקה ור"מ במכון הגבוה
לתורה, בר אילן)</span>**

**<span dir="rtl">(בין מוסר והלכה – מהמרשתת)</span>**

**<span dir="rtl">תשובה לשואל.</span>**

<span dir="rtl">שלום דוד.אקדים שהמושגים “טוב” ו”רע” בהגדרה ב שלך אינם חד
משמעיים, אבל אשוב לזה בסוף.תחילה אקדים את מה שאני טוען.</span>

<span dir="rtl">לשיטתי יש שני סוגי ערכים: 1. ערכים מוסריים. 2. ערכים
דתיים.</span>

<span dir="rtl">ערכים מוסריים מיועדים לשפר את חיי האנשים והחברה במובן
המקובל של מוסר. עליהם יסכים כל בר נש, בלי קשר לדתו ומוצאו (עד כדי
ויכוחים בשוליים).</span>

<span dir="rtl">ערכים דתיים מיועדים למטרות אחרות (שאין לי מושג מה הן).
שמא תשאל מניין לי שהן בכלל קיימות? מפני שההלכה עוסקת רק בערכים מסוג 2.
לכן יש מצוות א-מוסריות (כמו איסור אכילת חזיר או שמירת שבת), ובוודאי
אנטי-מוסריות (כמו הצלת חיי גוי בשבת, או חיוב לגרש אשת כהן שנאנסה).
...</span>

**<span dir="rtl">ר' בחיי אבן פקודה (1050-1120, ספרד), בספר "חובות
הלבבות" שער רביעי, שער הבטחון, פרק ד', מייצר הבחנה מעט שונה עקרונית, אך
בפועל היא לא שונה הרבה, אם כי, כמובן, אצלו המצוות המוסריות גם הן דתיות,
במובן של דרישת אלוהים.</span>**

<span dir="rtl">"וכן דרך העונש הנראה, והנסתר כדרך הגמול. והראיה על זה,
כי האל, יתעלה, ערב לעמו על העבודה הנראית על האברים – גמול נראה מהר בעולם
הזה, והוא המפורט בפרשת 'אם בחקותי'. וכן ערב להם על <u>העבירות הנראות
הגלויות</u> עונש נראה מהר בעולם הזה, לפי שאין להמון העם אלא מה שנראה
מהמעשים, לא מה שנסתר, ..... אך העבודות והעבירות <u>הצפונות בלב</u>, דין
גמולן על הבורא יתברך, בעולם הזה ובעולם הבא, על כן הניח הספר פירוש גמול
העולם הבא:"</span>

**<span dir="rtl">ההבחנה בין העבירה הגלויה, ובין העבירה הצפונה בלב,
קרובה להבחנה בין עבירה על מצווה הלכתית, ועבירה מוסרית, לפחות מאותן שהן
פחות גלויות.</span>**

**<span dir="rtl">ובחטא לשון הרע, בכוונתו, בשמיעתו וכד', יש בעיה
משמעותית בזיהויו ובוודאי בכימותו. וזה מאפיין רבים מחוקי המוסר ובעיקר אלו
שמסורים ללב.</span>**

**<span dir="rtl">בהקדמה, הוא מונה עבירות קרובות :</span>**

<span dir="rtl">אך הלאוין שבחובות הלבבות, \[מהם\] הפך כל אלו, וגם מהם
שלא נחמוד, ולא נקום, ולא נטור את בני עמנו, כדכתיב (ויקרא יט יח): 'לא
תקום ולא תטור את בני עמך', ומהם שלא נהרהר בעבירות, ולא נתאוון, ולא נסכים
לעשותן, ומה שדומה לזה במה שהוא במצפון האדם <u>ולא ישקיף עליו זולתי
הבורא</u>, כדכתיב (ירמיה יז י): אני ה' חוקר לב בוחן כליות, וכתיב (משלי כ
כז): נר ה' נשמת אדם חופש כל חדרי בטן:</span>

**<span dir="rtl">אלף שנים אחרי חז"ל, הרמב"ם רק מדגיש נושא זה, של העבירה
המוסרית שאין עליה עונש בידי אדם, מן הסתם, מפני שהיא קשה לזיהוי.</span>**

**<span dir="rtl">רמב"ם, משנה תורה, הלכות דעות פרק ז'</span>**

<span dir="rtl">"(א) המרגל בחבירו עובר בלא תעשה, שנאמר, לא תלך רכיל
בעמיך. ואע"פ <u>שאין לוקין</u> על דבר זה, עון גדול הוא, וגורם להרוג
נפשות רבות מישראל, לכך נסמך לו – 'ולא תעמוד על דם רעך' צא ולמד מה אירע
לדואג האדומי:</span>

**<span dir="rtl">\[כאשר שאול רודף אחרי דוד, דואג האדומי מלשין על כוהני
נוב שעזרו לדוד, וכולם נרצחים על ידי שאול, וגם כל העיר נוב\]</span>**

<span dir="rtl">(ב) אי זהו <u>רכיל</u>? זה שטוען דברים והולך מזה לזה
ואומר כך אמר פלוני כך וכך שמעתי על פלוני אע"פ שהוא אמת הרי זה מחריב את
העולם.</span>

<span dir="rtl">יש עון גדול מזה עד מאד והוא בכלל לאו זה, והוא <u>לשון
הרע</u> והוא המספר בגנות חבירו <u>אע"פ שאומר אמת</u>.</span>

<span dir="rtl">אבל האומר שקר נקרא <u>מוציא שם רע</u> על חבירו. אבל בעל
לשון הרע זה שיושב ואומר כך וכך עשה פלוני וכך וכך היו אבותיו וכך וכך
שמעתי עליו ואמר דברים של גנאי על זה אמר הכתוב 'יכרת ה' כל שפתי חלקות
לשון מדברת גדולות' **\[תהילים פרק י"ב\]. **</span>

<span dir="rtl">(ג) אמרו חכמים שלש עבירות נפרעין מן האדם בעולם הזה ואין
לו חלק לעולם הבא: עבודת כוכבים וגילוי עריות ושפיכות דמים. <u>ולשון הרע
כנגד כולם</u> **\[נפרעין... הכוונה בידי שמים\]**. ועוד אמרו חכמים כל
המספר בלשון הרע כאילו כופר בעיקר ....</span>

<span dir="rtl">(ד) ויש דברים שהן אבק לשון הרע .... וכל המספר בטובת
חבירו בפני שונאיו הרי זה אבק לשון הרע שזה גורם להם שיספרו בגנותו ...."
**\[כלומר גורם לאחרים להוציא שם רע, בתכסיס פשוט....\]**</span>

**<span dir="rtl">אבל הקושי העיקרי בהוצאת שם רע, יותר מאשר הקושי לזהות
את העבירה, הוא, האם תמיד זו עבירה.</span>**

**<span dir="rtl"><u>האם באמת אסור לדבר בגנותו של אדם?</u></span>**

**<span dir="rtl">האם באמת אסור לספר לצד שלישי עוולות או חסרונות של אדם
שני?</span>**

**<span dir="rtl">כרגיל, מה שעושה את השאלות הערכיות מסובכות, זו התנגשות
ערכים.</span>**

**<span dir="rtl">מנתח זאת יפה הרב עובדיה יוסף.</span>**

**<span dir="rtl">הרב עובדיה יוסף, שו"ת 'יחוה דעת', חלק ד סימן
ס'</span>**

<span dir="rtl">שאלה: המשתדל להשיג רשיון נהיגה, והוא חולה במחלה סמויה
שאינה מתגלית על ידי בדיקת רופא רגילה. האם מותר לרופאו האישי או <u>למי
שיודע בבירור על מחלתו</u>, להודיע על כך למשרד הרישוי, למנוע בעדו השגת
הרשיון בכדי שלא יגרום לתאונות ואסונות בנהיגתו, או שמא יש בזה איסור משום
רכילות ולשון הרע?</span>

<span dir="rtl">תשובה: ... נראה שכל זה (-איסור לשון הרע) הוא באופן
<u>שמתכוון רק להשמיץ את חבירו ולבזותו.</u> אבל אם <u>מתכוון לתועלת
מסוימת או להרחיק נזק מותר</u>. וראיה לזה ממה שכתב הרמב"ם: "כל היכול
להציל את חבירו ואינו מצילו, עובר על לא תעמוד על דם רעך, לפיכך הרואה את
חבירו טובע בים או שלסטים באים עליו, ויכול להצילו, או ששמע שאנשים חושבים
עליו רעה וטומנים לו פח, ולא גילה אוזן חבירו להודיעו, הרי זה עובר על מה
שנאמר בתורה לא תעמוד על דם רעך (רמב"ם, הלכות רוצח ושמירת נפש פרק א הלכה
יד). וכן פסקו הטור והשולחן ערוך ('חושן משפט' סימן תכו סעיף א).</span>

<span dir="rtl">\[1\] ולכן בנידון שלנו שהחולה במחלה סמויה, כמו מחלת
הנפילה (-אפילפסיה) וכיוצא בה, מעלים ממשרד הרישוי את דבר מחלתו, כדי להשיג
רשיון נהיגה, ויכול להיות שיקבל התקפת המחלה בשעה שהוא נוהג, ועלול הדבר
לגרום אסונות בנפש, חס ושלום, בודאי שחובה ומצוה להודיע למשרד הרישוי על
מחלתו של זה, כדי שלא יגרום נזק או סכנה לציבור. ואף הרופא שמוזהר על חוק
הסודיות הרפואית, באופן שכזה מצוה עליו להודיע למשרד הרישוי, ואין בזה שום
חשש איסור כלל וכלל ...</span>

<span dir="rtl">\[2\] וכן בקודש חזיתיה להגאון רבי ישראל איסר, מגדולי
הרבנים בוילנא, בספרו 'פתחי תשובה' על 'אורח חיים', שכתב, הנה המגן אברהם
וכן בספרי המוסר האריכו בחומר איסור לשון הרע, וראיתי לנכון להעיר <u>לאידך
גיסא, שיש עון גדול יותר מזה</u>, וגם הוא מצוי ביותר, <u>וזהו מי שמונע
עצמו מלגלות אוזן חבירו במקום שיש צורך להציל עשוק מיד עושקו, מפני שחושש
לאיסור לשון הרע</u>, כגון הרואה מי שאורב לחבירו להרגו בערמה, או שחותר
מחתרת באישון לילה ואפלה בביתו או בחנותו של חבירו, ומונע את עצמו מלהודיע
לחבירו ולהזהירו בעוד מועד, מפני שחושב שהוא בכלל איסור לשון הרע, ובאמת
שהנוהג כן גדול עונו מנשוא, ועובר על לא תעמוד על דם רעך. .....</span>

<span dir="rtl">והדברים <u>מסורים ללב</u>, אם כוונת המספר לחבירו רעה,
הרי זה בכלל איסור לשון הרע, אבל אם כוונתו לטובה להזהיר את חבירו ולהצילו
מפח יקוש, מצוה רבה היא ותבוא עליו ברכה. וכן פסק כיוצא בזה הגאון בעל חפץ
חיים...</span>

**<span dir="rtl">ואכן "החפץ חיים" עסק רבות נושא לשון הרע.</span>**

**<span dir="rtl">"החפץ חיים" הוא ר ישראל מאיר הכוהן מראדין, ביילורוס,
1839-1933, שנחשב לאחד מגדולי הרבנים שלפני השואה, אדם צנוע (סירב לקבל שכר
רבנות) ופעיל ציבור נמרץ. נקרא על שם ספרו הראשון "חפץ חיים" וספר זה עוסק
באיסור לשון הרע, ונקרא על שם הפסוקים מתהילים ל"ד:</span>**

<span dir="rtl">(יג) מִי הָאִישׁ הֶחָפֵץ חַיִּים אֹהֵב יָמִים לִרְאוֹת טוֹב:</span>

<span dir="rtl">(יד) <u>נְצֹר לְשׁוֹנְךָ מֵרָע</u> וּשְׂפָתֶיךָ מִדַּבֵּר מִרְמָה:</span>

**<span dir="rtl">בנוסף לספרו "חפץ חיים" הוא כתב גם ספר שנקרא "שמירת
הלשון".</span>**

**<span dir="rtl">הנה קטע מספר "החפץ חיים", הלכות איסורי לשון הרע, כלל
ד'</span>**

**<span dir="rtl">(נשים לב שוב, עד כמה הכללים בעניין זה נתונים ללב,
ואינם נראים לעין)</span>**

<span dir="rtl">י. ואף על פי כן, אם רואה אדם באחד מדה מגנה, כגון, גאוה
או כעס או שאר מדות רעות, או שהוא בטלן מתורה וכיוצא בזה, נכון לו לספר דבר
זה לבנו או לתלמידיו ולהזהירם, שלא יתחברו עמו, כדי שלא ילמדו ממעשיו, כי
העיקר מה שהזהירה התורה בלשון הרע, אפילו על אמת, הוא אם <u>כונתו לבזות את
חברו ולשמח לקלונו</u>, אבל אם כונתו לשמר את חברו שלא ילמד ממעשיו פשוט
דמתר ומצוה נמי איכא (גם כן יש). אך באפן זה וכיוצא בזה נראה, דמצוה להמספר
לבאר הטעם, למה מספר בגנותו של חברו, כדי שלא יטעה השומע להתיר על ידו יותר
מזה, וגם שלא יבוא לתמה עליו, שהוא סותר את עצמו, כי פעם יאמר לו, שאסור
לספר אפלו על אמת, כמו שיתבאר לקמן בכלל ט', שמצוה רבה היא להפריש בניו
הקטנים מזה העון, ועתה הוא מספר בעצמו.</span>

**<span dir="rtl">זה המקום, אולי, להעיר על הפסיכולוגיה של לשון הרע. אם
ההזהרות כה רבות, ברור שיש לנו נטייה ללשון הרע. והסיבה הפסיכולוגית פשוטה,
ושייכת לנושא המאבק בין בני אדם על כוח ובעיקר על כבוד.  
לומר "אני חכם" בולט מדי, ומעורר התנגדות, אבל אמירה של "הוא טיפש", אוספת
קבוצת מסכימים, שבמידה מסוימת מסיקים מכך שאני חכם (ואולי גם
הם)....</span>**

**<span dir="rtl">חז"ל הבינו יפה נושא זה:</span>**

<span dir="rtl">שאלו תלמידיו את רבי נחוניא בן הקנה במה הארכת ימים אמר
להם מימי לא <u>נתכבדתי בקלון חברי</u>.... (בבלי, מגילה דף כ"ח)</span>

**<span dir="rtl">ונחזור ל"חפץ חיים"</span>**

**<span dir="rtl">איסור שמיעת לשון הרע</span>**

**<span dir="rtl">שם, כלל ו'</span>**

<span dir="rtl">אסור לקבל לשון הרע – מן התורה, בין שהוא מהדברים, שבין
אדם למקום, או מהדברים, שבין אדם לחברו, דהינו:</span>

<span dir="rtl">(א) שלא נאמין בלבנו שהספור הוא אמת, כי על ידי זה יבזה
בעינינו, מי שנאמר עליו. ואפלו אם לא יסכים לו בפרוש לספורו, דאי לאו הכי,
הרי הוא שונה את העון בכפלים, שהוא מספר ומקבל. והמקבל עובר בלא תעשה,
שנאמר, "לא תשא שמע שוא". ואמרו חכמינו ז"ל במכילתא, שזו היא אזהרה למקבל
לשון הרע, .... עוד אמרו, שגדול ענש המקבלו יותר מן האומרו:</span>

**<span dir="rtl">שם, שם.</span>**

<span dir="rtl">אף על פי שבררנו, דקבלת לשון הרע, <u>דהינו להחליט בלבו
שהדבר אמת</u>, אסור מן התורה, מכל מקום אמרו חז"ל, דלחוש מיהו בעי (שלחשש
אמנם צריך). ובאור הדבר, דצריך לקבל את הדבר בדרך חשש בעלמא, הינו רק כדי
לשמר את עצמו ממנו שלא יגיע לו הזק על ידו, ולא יהיה זה הדבר אפילו בגדר
ספק דמעמידין לאדם בחזקת כשרות, ולכן מחיב עדין להיטיב עם הנדון בכל
הטובות, שצותה התורה, לשאר אנשים מישראל, כי לא נגרע ערכו בעינינו על ידי
הלישנא בישא (הלשה"ר) לשום דבר.</span>

**<span dir="rtl">\[דומה לכלל החפות במשפט... אפילו אם אין להימנע מחשד,
אסור לנהוג כאילו האיש אשם\]</span>**

**<span dir="rtl">שם, הלכות איסורי רכילות כלל א</span>**

**<span dir="rtl">כלל א':</span>**

<span dir="rtl">בכלל זה יבאר אסור ספור רכילות, **ואפלו על אמת גמור**,
ומה נקרא רכילות, ומה להשיב אם אחד שואלו, מה דבר פלוני אודותי, וכל שאר
פרטי האסור, ובו י"א סעיפים:</span>

<span dir="rtl">א. (א) המרגל בחברו עובר בלא תעשה, שנאמר, "לא תלך רכיל
בעמיך" ועון גדול הוא, וגורם להרג נפשות רבות מישראל, לכך נסמך לו, "לא
תעמד על דם רעך". צא ולמד, מה ארע מרכילותו של דואג האדומי, שנהרגה על ידי
זה כל נוב עיר הכהנים. ולאו זה שכתבנו, הוא מה שכתבתו התורה בפרוש מיחד
לאסור זה, אבל בלאו הכי יש עוד הרבה לאוין ועשין אחרים, כמבאר לעיל בפתיחה,
עין שם:</span>

**<span dir="rtl">המשפט המודרני מתייחס ברצינות לנושא של "לשון הרע", גם
כעבירה פלילית, וגם כעילה לתובענה אזרחית. הבעיה של המשפט המודרני, (גם)
כמובן, היא הגדרות מדויקות, מפני שלא יבוא לעזרתו "בוחן כליות
ולב".</span>**

**<span dir="rtl">מבחינה עקרונית, הוא אינו שונה מהמשפט הדתי, ונתקל באותם
קשיים.</span>**

**<span dir="rtl">להלן קטעים קטנים מהחוק הישראלי בנושא.</span>**

<span dir="rtl">פרק א': פרשנות</span>

<span dir="rtl"><u>1. לשון הרע היא דבר שפרסומו עלול –</u></span>

> <span dir="rtl">(1) להשפיל אדם בעיני הבריות או לעשותו מטרה לשנאה, לבוז
> או ללעג מצדם;</span>
>
> <span dir="rtl">(2) לבזות אדם בשל מעשים, התנהגות או תכונות המיוחסים
> לו;</span>
>
> <span dir="rtl">(3) לפגוע באדם במשרתו, אם משרה ציבורית ואם משרה אחרת,
> בעסקו, במשלח ידו או במקצועו;</span>
>
> <span dir="rtl">(4) לבזות אדם בשל גזעו, מוצאו, דתו, מקום מגוריו, גילו,
> מינו, נטייתו המינית או מוגבלותו;</span>

<span dir="rtl">בסעיף זה "אדם" – יחיד או תאגיד;</span>

<span dir="rtl">"מוגבלות" – לקות פיסית, נפשית או שכלית, לרבות
קוגניטיבית, קבועה או זמנית.</span>

> <span dir="rtl">מיום 28.2.1997</span>
>
> **<span dir="rtl">תיקון מס' 5</span>**
>
> <span dir="rtl">[ס"ח תשנ"ז מס'
> 1612](http://www.nevo.co.il/Law_word/law14/LAW-1612.pdf) מיום
> 28.2.1997 עמ' 70 ([ה"ח
> 2579](http://www.nevo.co.il/Law_word/law17/PROP-2579.pdf))</span>
>
> <span dir="rtl">(4) לבזות אדם בשל ~~מוצאו או דתו~~ <u>גזעו, מוצאו,
> דתו, מקום מגוריו, מינו או נטייתו המינית</u>;</span>

<span dir="rtl">מיום 27.12.2007</span>

### <span dir="rtl">תיקון מס' 8</span>

<span dir="rtl">[ס"ח תשס"ח מס'
2123](http://www.nevo.co.il/Law_word/law14/LAW-2123.pdf) מיום 27.12.2007
עמ' 97 ([ה"ח
141](http://www.nevo.co.il/Law_word/law16/knesset-141.pdf))</span>

<span dir="rtl">1. לשון הרע היא דבר שפרסומו עלול –</span>

> <span dir="rtl">(1) להשפיל אדם בעיני הבריות או לעשותו מטרה לשנאה, לבוז
> או ללעג מצדם;</span>
>
> <span dir="rtl">(2) לבזות אדם בשל מעשים, התנהגות או תכונות המיוחסים
> לו;</span>
>
> <span dir="rtl">(3) לפגוע באדם במשרתו, אם משרה ציבורית ואם משרה אחרת,
> בעסקו, במשלח ידו או במקצועו;</span>
>
> <span dir="rtl">(4) לבזות אדם בשל גזעו, מוצאו, דתו, מקום מגוריו,
> ~~מינו או נטייתו המינית~~ <u>מינו, נטייתו המינית או
> מוגבלותו</u>;</span>

<span dir="rtl">בסעיף זה "אדם" – יחיד או תאגיד;</span>

<span dir="rtl"><u>"מוגבלות" – לקות פיסית, נפשית או שכלית, לרבות
קוגניטיבית, קבועה או זמנית.</u></span>

<span dir="rtl">מיום 11.11.2009</span>

**<span dir="rtl">תיקון מס' 9</span>**

<span dir="rtl">[ס"ח תש"ע מס'
2214](http://www.nevo.co.il/Law_word/law14/LAW-2214.pdf) מיום 11.11.2009
עמ' 246 ([ה"ח
279](http://www.nevo.co.il/Law_word/law16/knesset-279.pdf))</span>

> <span dir="rtl">(4) לבזות אדם בשל גזעו, מוצאו, דתו, מקום מגוריו,
> <u>גילו,</u> מינו, נטייתו המינית או מוגבלותו;</span>

<span dir="rtl">2. (א) פרסום, לענין לשון הרע - בין בעל פה ובין בכתב או
בדפוס, לרבות ציור, דמות, תנועה, צליל וכל אמצעי אחר.</span>

<span dir="rtl">(ב) רואים כפרסום לשון הרע, בלי למעט מדרכי פרסום
אחרות:</span>

> <span dir="rtl">(1) אם היתה מיועדת לאדם זולת הנפגע והגיעה לאותו אדם או
> לאדם אחר זולת הנפגע;</span>
>
> <span dir="rtl">(2) אם היתה בכתב והכתב עשוי היה, לפי הנסיבות להגיע
> לאדם זולת הנפגע.</span>

<span dir="rtl">3. אין נפקא מינה אם לשון הרע הובעה במישרין ובשלמות, או
אם היא והתייחסותה לאדם הטוען שנפגע בה משתמעות מן הפרסום או מנסיבות
חיצוניות, או מקצתן מזה ומקצתן מזה.</span>

<span dir="rtl">4. לשון הרע על חבר בני אדם או על ציבור כלשהו שאינם
תאגיד, דינה כדין לשון הרע על תאגיד, אלא שאין בה עילה לתובענה אזרחית או
לקובלנה. ולא יוגש כתב אישום בשל עבירה לפי סעיף זה אלא על ידי היועץ
המשפטי לממשלה או בהסכמתו.</span>

**<span dir="rtl">אבל, המשפט המודרני מנסה לאזן בין איסור לשון הרע ובין
חופש הביטוי.</span>**

**<span dir="rtl">ובכל זאת במידה רבה הוא הולך בעקבות מה שמוסכם על ידי
רבנים בכל הדורות.</span>**

<span dir="rtl">14. במשפט פלילי או אזרחי בשל לשון הרע תהא זאת הגנה טובה
שהדבר שפורסם <u>היה אמת והיה בפרסום ענין ציבורי</u>; הגנה זו לא תישלל
בשל כך בלבד שלא הוכחה אמיתותו של פרט לוואי שאין בו פגיעה של ממש.</span>

<span dir="rtl">מיום 14.8.1967</span>

**<span dir="rtl">תיקון מס' 1</span>**

<span dir="rtl">[ס"ח תשכ"ז מס'
508](http://www.nevo.co.il/Law_word/law14/LAW-0508.pdf) מיום 14.8.1967
עמ' 133 ([ה"ח
693](http://www.nevo.co.il/Law_word/law17/PROP-0693.pdf))</span>

<span dir="rtl">14. במשפט פלילי או אזרחי בשל לשון הרע תהא זאת הגנה טובה
שהדבר שפורסם היה אמת והיה בפרסום ~~ענין לציבור~~ <u>ענין ציבורי</u>~~,
ובלבד שהפרסום לא חרג מתחום הדרוש לאותו ענין~~; הגנה זו לא תישלל בשל כך
בלבד שלא הוכחה אמיתותו של פרט לוואי שאין בו פגיעה של ממש.</span>

<span dir="rtl">15. במשפט פלילי או אזרחי בשל לשון הרע תהא זאת הגנה טובה
אם הנאשם או הנתבע עשה את הפרסום <u>בתום לב</u> באחת הנסיבות האלו:</span>

> <span dir="rtl">(1) הוא לא ידע ולא היה חייב לדעת על קיום הנפגע, או על
> הנסיבות שמהן משתמעת לשון הרע או התייחסותה לנפגע כאמור בסעיף
> 3;</span><span dir="rtl">מיום 14.8.1967</span>
>
> **<span dir="rtl">תיקון מס' 1</span>**
>
> <span dir="rtl">[ס"ח תשכ"ז מס'
> 508](http://www.nevo.co.il/Law_word/law14/LAW-0508.pdf) מיום 14.8.1967
> עמ' 133 ([ה"ח
> 693](http://www.nevo.co.il/Law_word/law17/PROP-0693.pdf))</span>
>
> <span dir="rtl">(1) הוא לא ידע ולא היה חייב לדעת על קיום הנפגע <u>או
> על הנסיבות שמהן משתמעת לשון הרע או התייחסותה לנפגע כאמור בסעיף
> 3</u>;</span>
>
> <span dir="rtl">(2) היחסים שבינו לבין האדם שאליו הופנה הפרסום הטילו
> עליו חובה חוקית, מוסרית או חברתית לעשות אותו פרסום;</span>
>
> <span dir="rtl">(3) הפרסום נעשה לשם הגנה על ענין אישי כשר של הנאשם או
> הנתבע, של האדם שאליו הופנה הפרסום או של מי שאותו אדם מעונין בו ענין
> אישי כשר;</span>
>
> <span dir="rtl">(4) הפרסום היה הבעת דעה על <u>התנהגות הנפגע בתפקיד</u>
> שיפוטי, רשמי או ציבורי, בשירות ציבורי או בקשר לענין ציבורי, או על
> אפיו, עברו, מעשיו או דעותיו של הנפגע במידה שהם נתגלו באותה
> התנהגות;</span>

**<span dir="rtl">הסעיף האחרון, הוא זה שמאפשר, מצד אחד ביקורת על המימסד
והמנהיגות, אבל מצד שני, מערכת של השמצות אינסופית, מפני שמשפטי "לשון הרע"
הם ארוכים ומייגעים, ולכן עד שמגיעים לסופם הם כבר לא רלוונטיים לקצב של
הפרסומים בימינו.</span>**

**<span dir="rtl">במערכת הבחירות הנוכחית אנו שומעים על תביעות רבות,
שקרוב לוודאי, לא יגיעו לבית המשפט, אלא מטרתן רק לחזק את הטענה שהביקורת
שקרית (אני תובע, משמע אני בטוח שאין לך הוכחות לטעון "אמת
דיברתי").</span>**

**<span dir="rtl">דוגמא לתביעה על פי חוק לשון הרע, הזוג נתניהו נגד
העיתונאי יגאל סרנה:</span>**

<span dir="rtl">מאבקו של העיתונאי יגאל סרנה בתביעת הדיבה שהגישו נגדו ראש
הממשלה בנימין נתניהו ורעייתו שרה הגיע היום (15.4) לכדי סיום, עם החלטת
בית-המשפט העליון שלא לאפשר לו לערער על החלטת המחוזי לדחות את ערעורו על
פסק הדין שניתן בבית-משפט השלום.</span>

<span dir="rtl">תביעתם של בני הזוג נתניהו הוגשה לפני כשנתיים בעקבות
[פוסט שפרסם בעמוד הפייסבוק הפרטי של
סרנה](https://cdn.the7eye.org.il/uploads/2016/09/F120807MA871.jpg), ובו
טען כי שיירת ראש הממשלה נעצרה בשעת לילה ו"נפלט ממנה בחושך אל כביש 1,
בצעקות, גבר לא צעיר שהוא עילת הכל, כי אשה אחת לא רוצה שהוא יישאר איתה".
בתביעה, שהוגשה באמצעות עו"ד יוסי כהן, [הכחישו בנימין ושרה
נתניהו](http://journalism.co.il/3480-2/) מכל וכל את הפרסום, טענו כי
מדובר בלשון הרע ודרשו פיצוי בסך 279,243 שקל. בית-משפט השלום בתל-אביב מצא
את סרנה חייב בדין וקבע כי יפצה את הזוג נתניהו ב-100 אלף שקל. סרנה ערער
למחוזי, [הפסיד](https://www.the7eye.org.il/277756), ופנה בבקשת רשות
ערעור לעליון.</span>

**<span dir="rtl">.....\[יגאל סרנה לא הצליח להוכיח "אמת דיברתי", וחובת
ההוכחה על המפרסם!\]</span>**

**<span dir="rtl">\[לחילופין ביקש סרנה להתייחס לפייסבוק כאתר שפרסום בו
אינו בכלל פרסום לשון הרע, ונדחה\]</span>**

<span dir="rtl">"קבלת גישתו של בא כוח המבקש \[סרנה\] לגבי זירת הפייסבוק
משמעה התרה מוחלטת של הרסן, ובמקום שכיכר השוק תוצף באלף פרחים של חופש
הביטוי, עלול דווקא הניחוח הכבד של מי השופכין שעלו על גדותיהם להשתלט על
השיח. איסור לשון הרע, על מכלול החסינויות וההגנות שבו, תוך יישומו המושכל
והתאמתו לעידן המודרני – כולל ההתחשבות בטיב הפרסום ובזירת הפרסום בבחינת
'המדיום הוא המסר' – יש בו כדי לאזן בין מוכרי הפרחים בכיכר השוק לבין
אחרים, שמרכולתם גסה ודברי הבלע והכזב שלהם מבקשים למלא את החלל".</span>

**<span dir="rtl">....\[הטענה האחרונה שנדחית, היא שסגנון הפוסט לא הציג
עובדה\]</span>**

<span dir="rtl">השופט עמית דחה את הטענה כאילו הפוסט של סרנה, שנפתח במלים
"מעשה שהיה", פורסם כפוסט חצי-היתולי, וקבע כי הפוסט תיאר אירוע עובדתי
לכאורה, ועל כן אינו יכול להיחשב כהבעת דעה אישית על דמות ציבורית.</span>

**<span dir="rtl">ואין חגיגה גדול לעברייני "לשון הרע" כמו תקופת בחירות,
ובעיקר הבחירות הנוכחיות, שספק אם היו כמוהן, שהוצאת לשון הרע עיקר
עניינן.</span>**

**<span dir="rtl">נראה, שכל המרבה בלשון הרע, ובעיקר בהוצאת שם רע (כלומר
שקרים, על פי הגדרת הרמב"ם) הרי זה משובח. ונקווה שנעבור בשלום ולא
נטבע.</span>**
