<span dir="rtl"><u>פרשת "ויגש" – הפילים שבחדר (או השלדים
בארון)</u></span>

<span dir="ltr"></span>

<span dir="rtl"><u>ספר בראשית פרק מד</u></span>

<span dir="ltr"></span><span dir="rtl">(יח) וַיִּגַּשׁ אֵלָיו יְהוּדָה וַיֹּאמֶר בִּי
אֲדֹנִי יְדַבֶּר נָא עַבְדְּךָ דָבָר בְּאָזְנֵי אֲדֹנִי וְאַל יִחַר אַפְּךָ בְּעַבְדֶּךָ כִּי כָמוֹךָ כְּפַרְעֹה:</span>

<span dir="ltr"></span><span dir="rtl">(יט) אֲדֹנִי שָׁאַל אֶת עֲבָדָיו לֵאמֹר הֲיֵשׁ
לָכֶם אָב אוֹ אָח:</span>

<span dir="ltr"></span><span dir="rtl">(כ) וַנֹּאמֶר אֶל אֲדֹנִי יֶשׁ לָנוּ אָב זָקֵן
וְיֶלֶד זְקֻנִים קָטָן וְאָחִיו מֵת וַיִּוָּתֵר הוּא לְבַדּוֹ לְאִמּוֹ וְאָבִיו אֲהֵבוֹ:</span>

<span dir="ltr"></span>

<span dir="rtl"><u>ספר בראשית פרק מה</u></span>

<span dir="ltr"></span><span dir="rtl">(ח) וְעַתָּה לֹא אַתֶּם שְׁלַחְתֶּם אֹתִי הֵנָּה כִּי
הָאֱלֹהִים וַיְשִׂימֵנִי לְאָב לְפַרְעֹה וּלְאָדוֹן לְכָל בֵּיתוֹ וּמשֵׁל בְּכָל אֶרֶץ מִצְרָיִם:</span>

<span dir="ltr"></span><span dir="rtl">(ט) מַהֲרוּ וַעֲלוּ אֶל אָבִי וַאֲמַרְתֶּם אֵלָיו
כֹּה אָמַר בִּנְךָ יוֹסֵף שָׂמַנִי אֱלֹהִים לְאָדוֹן לְכָל מִצְרָיִם רְדָה אֵלַי אַל תַּעֲמֹד:</span>

<span dir="ltr"></span><span dir="rtl">(י) וְיָשַׁבְתָּ בְאֶרֶץ גּשֶׁן וְהָיִיתָ קָרוֹב אֵלַי
אַתָּה וּבָנֶיךָ וּבְנֵי בָנֶיךָ וְצֹאנְךָ וּבְקָרְךָ וְכָל אֲשֶׁר לָךְ:</span>

<span dir="ltr"></span><span dir="rtl">(יא) וְכִלְכַּלְתִּי אֹתְךָ שָׁם כִּי עוֹד חָמֵשׁ
שָׁנִים רָעָב פֶּן תִּוָּרֵשׁ אַתָּה וּבֵיתְךָ וְכָל אֲשֶׁר לָךְ:</span>

<span dir="ltr">...............................</span>

<span dir="ltr"></span><span dir="rtl">(כה) וַיַּעֲלוּ מִמִּצְרָיִם וַיָּבֹאוּ אֶרֶץ כְּנַעַן
אֶל יַעֲקֹב אֲבִיהֶם:</span>

<span dir="ltr"></span><span dir="rtl">(כו) וַיַּגִּדוּ לוֹ לֵאמֹר עוֹד יוֹסֵף חַי
וְכִי הוּא משֵׁל בְּכָל אֶרֶץ מִצְרָיִם וַיָּפָג לִבּוֹ כִּי לֹא הֶאֱמִין לָהֶם:</span>

<span dir="ltr"></span><span dir="rtl">(כז) וַיְדַבְּרוּ אֵלָיו אֵת כָּל דִּבְרֵי יוֹסֵף
אֲשֶׁר דִּבֶּר אֲלֵהֶם וַיַּרְא אֶת הָעֲגָלוֹת אֲשֶׁר שָׁלַח יוֹסֵף לָשֵׂאת אֹתוֹ וַתְּחִי רוּחַ יַעֲקֹב
אֲבִיהֶם:</span>

<span dir="ltr"></span><span dir="rtl">(כח) וַיֹּאמֶר יִשְׂרָאֵל רַב עוֹד יוֹסֵף בְּנִי
חָי אֵלְכָה וְאֶרְאֶנּוּ בְּטֶרֶם אָמוּת:</span>

<span dir="ltr"></span>

<span dir="rtl"><u>ספר בראשית פרק מו</u></span>

<span dir="ltr"></span><span dir="rtl">(כט) וַיֶּאְסֹר יוֹסֵף מֶרְכַּבְתּוֹ וַיַּעַל לִקְרַאת
יִשְׂרָאֵל אָבִיו גּשְׁנָה וַיֵּרָא אֵלָיו וַיִּפֹּל עַל צַוָּארָיו וַיֵּבְךְּ עַל צַוָּארָיו עוֹד:</span>

<span dir="ltr"></span><span dir="rtl">(ל) וַיֹּאמֶר יִשְׂרָאֵל אֶל יוֹסֵף אָמוּתָה
הַפָּעַם אַחֲרֵי רְאוֹתִי אֶת פָּנֶיךָ כִּי עוֹדְךָ חָי:</span>

<span dir="ltr"></span>

<span dir="ltr"></span>

<span dir="rtl">ולא פיל אחד מסתובב בחדר, אלא שלושה פילים...</span>

<span dir="ltr"></span>

- <span dir="rtl">מדוע לא הודיע יוסף ליעקב אביו כי הוא חי ומושל בארץ
  מצרים, כבר תשע שנים לפחות קודם?</span>

- <span dir="rtl">האם נודע ליעקב, בימי חייו, פשעם של האחים?</span>

- <span dir="rtl">האם האחים נענשו על פשעם?</span>

<span dir="ltr"></span>

<span dir="rtl">כמובן, שכאשר מתבוננים בסיפור מבחינה ספרותית, כסיפור
בדיוני, ברור האינטרס של הסופר, להביא את האחים מצרימה, לגרום להם להיטיב
את דרכם, ולקחת אחריות על בנימין כפיצוי או חזרה בתשובה על חטאם בעבר. לאחר
שכולם במצרים אין עניין לסופר לעסוק עוד בחטא הישן.</span>

<span dir="ltr"></span>

<span dir="rtl">אבל, אם אנחנו מתבוננים בסיפור מנקודת מבט מסורתית, כאילו
הוא סיפור אמיתי, מה אז? אז לפילים יש מקום נכבד...</span>

<span dir="rtl">ואכן פרשנים מסורתיים מנסים להתמודד, ולא קל להם.</span>

<span dir="ltr"></span>

- <span dir="rtl">מדוע לא הודיע יוסף ליעקב כי הוא חי ומושל במצרים,
  קודם?</span>

<span dir="ltr"></span>

<span dir="rtl">הרמב"ן, במאה ה-13 מתפתל לא מעט בנושא זה בפירוש
התורה.</span>

<span dir="rtl"><u>רמב"ן על בראשית פרק מב פסוק ט</u></span>

<span dir="ltr"></span><span dir="rtl">(ט) ויזכר יוסף את החלומות אשר חלם
להם עליהם, וידע שנתקיימו שהרי השתחוו לו, לשון רש"י.</span>

<span dir="rtl">ולפי דעתי שהדבר בהפך, כי יאמר הכתוב כי בראות יוסף את
אחיו משתחוים לו זכר כל החלומות אשר חלם להם וידע שלא נתקיים אחד מהם בפעם
הזאת, כי יודע בפתרונם כי כל אחיו ישתחוו לו בתחילה מן החלום הראשון, והנה
אנחנו מאלמים אלומים, כי "אנחנו" ירמוז לכל אחיו אחד
עשר</span><span dir="ltr"></span><span dir="rtl">, ופעם שנית ישתחוו לו
השמש והירח ואחד עשר כוכבים מן החלום השני, וכיון שלא ראה בנימן עמהם, חשב
זאת התחבולה שיעליל עליהם כדי שיביאו גם בנימין אחיו אליו לקיים החלום
הראשון תחילה</span><span dir="ltr">:</span>

<span dir="ltr"></span> <span dir="rtl">ועל כן לא רצה להגיד להם אני יוסף
אחיכם, ולאמר מהרו ועלו אל אבי וישלח העגלות כאשר עשה עמהם בפעם השניה, כי
היה אביו בא מיד בלא ספק ואחרי שנתקיים החלום הראשון הגיד להם לקיים החלום
השני ולולי כן היה יוסף חוטא חטא גדול לצער את אביו ולהעמידו ימים רבים
בשכול ואבל על שמעון ועליו, ואף אם היה רצונו לצער את אחיו קצת איך לא
יחמול על שיבת אביו?</span>

<span dir="rtl">אבל את הכל עשה יפה בעתו לקיים החלומות כי ידע שיתקיימו
באמת:</span>

<span dir="ltr">....................</span>

<span dir="rtl">וכן אני אומר שכל הענינים האלה היו ביוסף מחכמתו בפתרון
החלומות, כי יש לתמוה אחר שעמד יוסף במצרים ימים רבים, והיה פקיד ונגיד
בבית שר גדול במצרים, איך לא שלח כתב אחד לאביו להודיעו ולנחמו, כי מצרים
קרוב לחברון כששה ימים, ואילו היה מהלך שנה היה ראוי להודיעו לכבוד אביו,
ויקר פדיון נפשו ויפדנו ברוב ממון:</span>

<span dir="rtl">אבל היה רואה כי השתחויית אחיו לו וגם אביו וכל זרעו אתו,
אי אפשר להיות בארצם, והיה מקוה להיותו שם במצרים בראותו הצלחתו הגדולה שם,
וכל שכן אחרי ששמע חלום פרעה שנתברר לו כי יבאו כלם שמה ויתקיימו כל
חלומותיו:</span>

<span dir="ltr"></span>

<span dir="rtl">גם הרמב"ן עצמו, מביא במקומות אחרים תשובות
שונות...</span>

<span dir="rtl">ויצחק עראמה, מאה שנים מאוחר יותר, תמה על פירוש
הרמב"ן...</span>

<span dir="ltr"></span>

<span dir="rtl"><u>ספר עקידת יצחק - שער כט: (יצחק עראמה, ספרד,
1420-1494, רב ופילוסוף, נפטר באיטליה שנתיים אחרי גירוש ספרד. הספר הוא
פירוש, דרש והגות פילוסופית על התורה).</u></span>

<span dir="rtl">העשירי, והוא מה שראוי לחבר אל זה הספור, והוא למה לא
הודיע יוסף לאביו את כל כבודו שם, כי יש לאל ידו להניחו מרגזו ומעצבו, וכל
שכן בשנות הרעב להציל ממות נפשו ולחיותו?</span>

<span dir="rtl">ותמהני ממה שכתב הרמב"ן ז"ל שעשה כדי שיתקיימו חלומותיו,
כי מה תועלת לו בשיתקיימו? ואף כי יהיה תועלת, לא היה לו לחטוא כנגד אביו,
אבל היה לחשוך עצמו מחטוא לו, והחלומות, העושם יגֵש פתרונם, גם שתראה סכלות
עצומה שישתדל האדם לקיים
חלומותיו</span><span dir="ltr"></span><span dir="rtl">, שהרי הם הדברים
אשר יעשו שלא מדעת הבעלים:</span>

<span dir="ltr"></span>

<span dir="rtl">אבל הסברו של יצחק עראמה לא משכנע יותר מההסבר של הרמב"ן
שהוא פוסל:</span>

<span dir="ltr"></span>

<span dir="rtl"><u>ספר עקידת יצחק - שער כט:</u></span>

<span dir="rtl">ויוסף בן שלשים שנה וכו', אחר שספר איך יצא יוסף מבית
האסורים, ואשר היה גדול מאד בעיני פרעה ובעיני כל מצרים, אמר תחלה מה ששם
מגמת פני הספור, להציל אותו מן האשם על בלי הגיד לאביו את כל המוצאות אותו,
.....</span>

<span dir="ltr"></span><span dir="rtl">...... ומהידוע שכל השלשה עשר שנים
שעברו, לא לכבוד היה לו להודיע שהוא עבד ביד אדונים קשה, שלא יתנהו לפדיון
בכל ממון שבעולם, מוסף על מה שיהיה הגלוי למסה ומריבה בין אביו ואחיו, וגם
עתה עדיין לא נתכשר הזמן, כי כל כבודו היה תלוי ועומד בעיניהם עד עת בא
דברו בענין הרעב, כי הוא היה החדוש להם, כמו שיבא, ולזה לא ראה לערער על
עצמו שום דבר עד שיתחזק בממשלתו, ........ ועדין בכל זה לא היה לו פנאי ולא
שעת הכשר, להזכיר ולהפקיד בבית אביו עד שיתאמת דברו בבוא הרעב:</span>

<span dir="ltr"></span>

<span dir="rtl">ובמילים פשוטות, טוען עראמה, שיוסף לא רצה להודיע לאביו
שהוא עבד מושפל במצרים, אלא שהוא איש חשוב בממלכה.</span>

<span dir="ltr"></span>

<span dir="rtl">והנה יצחק אברבנאל, המאה ה-16 מייד אחרי גירוש ספרד, גם
הוא לא מסכים עם הרמב"ם</span>

<span dir="ltr"></span>

<span dir="rtl"><u>אברבנאל על בראשית - פרק מא פסוק נד- מג, יד</u></span>

<span dir="rtl">השאלה הרביעית למה התנכר יוסף לאחיו ודיבר אתם קשות (מב,
ז), והלא היה זה לו עוון פלילי בהיותו נוקם ונוטר כנחש. והם אם חשבו עליו
רעה, אלהים חשבה לטובה, ומה לו להינקם אחרי עשרים שנה. והמפרשים חשבו שהיה
עושה זה כדי שיתקיימו חלומותיו, ויבואו עוד להשתחוות לפניו כל אחיו האחד
עשר, כמו שחלם: "אחד עשר כוכבים משתחווים לי" (לז, ט). ואינו נכון, כי לא
היתה הכוונה בחלומו שישתחוו לו בכריעה והשתחוויה גמורה, אבל שיגבר עליהם
מאד. והראיה, שהנה לא השתחווה לו אביו. ועוד כי בהיות יוסף הוא השליט על
הארץ, היו משתחווים לו אף שיכירוהו. ואיך אם כן העטופים ברעב, וחוץ מארצם
בדרך רחוקה, ובניהם ונשיהם וטפם מייחלים להם, כל שכן אביו הזקן שבע רוגז
ומלא דאגות - איך לא חמל עליו והרבה צער על צערו במאסר שמעון?</span>

<span dir="ltr"></span>

<span dir="rtl">אבל גם תשובתו של אברבנאל לשאלה הראשונה לא משכנעת</span>

<span dir="ltr"></span>

<span dir="rtl"><u>אברבנאל על בראשית - פרק מב פסוק ז-יד (מנתח את
האפשרויות של יוסף)</u></span>

<span dir="ltr"></span><span dir="rtl">..... והדרך השנית הוא, אם יגלה
עצמו אליהם וייטיב עמהם בשבתם בארץ כנען, ולא יביאם לארץ מצרים. וגם זה
הדרך לא היה ישר, לפי שיהיה נכון להלשין עליו כל איש רע ובליעל, לאמר שהיה
מארץ כנען, והיו לו שם אב ואחים, ושהיה שולח שם ממון המלך ושברו. והיה כי
תקראנה מלחמה בין מצרים וכנען - יהיה יוסף בסכנה עצומה, פן יאמרו שהוא מגלה
את אוזן קרוביו שם ומסייעם כנגד המצריים. ולזה לא ישר בעיניו גם הדרך
הזה:</span>

<span dir="rtl">ולזה חשב דרך שלישית, והוא, להביא אביו ואחיו וכל ביתם
למצרים ולכלכלם שמה.</span>

<span dir="ltr"></span>

<span dir="rtl">הרי יוסף הודה תמיד שהוא "גונב מארץ העברים", וממילא יש לו
משפחה שם...</span>

<span dir="ltr"></span>

<span dir="rtl">חנן פורת, נותן כמעט פירוש ספרותי.</span>

<span dir="rtl">הכל נעשה למען התכלית של הסיפור, השבת שלום בית.</span>

<span dir="ltr"></span>

<span dir="rtl"><u>הרב חנן פורת, "מעט מן האור" על ספר בראשית, עמ'
323-325</u></span>

<span dir="rtl">יוסף... בחר שלא להתגלות... מפני שהיה ברור לו שאחיו
הסתירו מאביו את הדבר, והוא אינו יודע מאומה על מה שעלה בגורלו.</span>

<span dir="rtl">אך אם יתגלה יוסף לאביו ולאחיו בשלב זה, יקשה עד מאד
להסתיר את מעשה הפשע</span><span dir="ltr"></span><span dir="rtl">, ואז,
אף אם לא יגרש יעקב את האחים מביתו בחמת זעם, לא יוכלו הם עצמם להביט בעיני
אביהם ובעיני יוסף, וייאלצו לעזוב את הבית בבושת פנים. או אז תיפרד החבילה,
ובית ישראל יתנפץ לרסיסים.  
במבט לאחור מבין יוסף, כי גם לו חלק במשבר, הן בהבאת דיבת אחיו והן
בהתרברבותו בחלומותיו אשר הביאו להתפרצות השנאה כלפיו. על כן מוטלת עליו
החובה - כתשובת המשקל לדיבוריו המתלהמים בימי נעוריו - לתפוס בפלך
השתיקה,</span><span dir="ltr"></span> <span dir="rtl">כרחל אמו אשר שתקה
ביום חופת לאה, לבל תבוש אחותה ותגורש מבית יעקב...  
יוסף מייחל בכל ליבו לשוב הביתה, אך יודע הוא כי יוכל לעשות זאת רק אם
יבשילו התנאים אשר יאפשרו לו להשיב את שלום הבית, ולא להרסו חלילה.</span>

<span dir="ltr"></span>

<span dir="rtl">אם השתכנענו, ואם לא, משאלת התעלמותו של יוסף ממשפחתו גם
בימים שהיה בשיא גדולתו, נעבור לשאלה השניה:</span>

- <span dir="rtl">האם ידע יעקב על פשעם של האחים, ביום מן הימים?</span>

> <span dir="rtl">הרמב"ן חושב שלא.</span>
>
> <span dir="rtl"><u>רמב"ן על בראשית פרק מה פסוק כז</u></span>
>
> <span dir="ltr"></span><span dir="rtl">(כז) "וידברו אליו את כל דברי
> יוסף."</span>
>
> <span dir="rtl">יראה לי על דרך הפשט, שלא הוגד ליעקב כל
> ימיו</span><span dir="ltr"></span> <span dir="rtl">כי אחיו מכרו את
> יוסף, אבל חשב כי היה תועה בשדה והמוצאים אותו לקחוהו ומכרו אותו אל
> מצרים, כי אחיו לא רצו להגיד לו חטאתם, אף כי יראו לנפשם פן יקצוף
> ויקללם, כאשר עשה בראובן ושמעון ולוי (להלן מט ג - ז). ויוסף, במוסרו
> הטוב, לא רצה להגיד לו, ולכך נאמר ויצוו אל יוסף לאמר אביך צוה לפני מותו
> לאמר וגו', ואלו ידע יעקב בענין הזה היה ראוי להם שיחלו פני אביהם במותו
> לצוות את יוסף מפיו, כי ישא פניו ולא ימרה את דברו, ולא היו בסכנה, ולא
> יצטרכו לבדות מלבם דברים:</span>
>
> <span dir="ltr"></span>

<span dir="rtl"><u>פסיקתא רבתי - פרשה ג (מדרש מהמאה התשיעית, הכולל
מדרשים קדומים)</u></span>

<span dir="rtl">המקור הזה מסכים שיעקב לא ידע, וגם הוא רואה שבח ליוסף בכך
שמנע מיעקב את האמת.</span>

<span dir="ltr"></span>

<span dir="ltr"></span><span dir="rtl">"ויאמר ליוסף הנה אביך חולה"
(בראשית מ"ח א').</span>

<span dir="rtl">מי אמר לו שאביו חולה? יש אומרים ברוח הקדש ראה, ויש
אומרים בלהה אמרה לו, שהייתה משמשת את יעקב. כיון שחלה, באה ואמרה ליוסף.
ויש אומרים בנימין הודיעו, ויש אומרים קריוסי</span>
<span dir="ltr"></span><span dir="rtl">\[מבשר שמועות\] הושיב יוסף
בפלטרין, כיון שהרגישו ביעקב שחולה באו והודיעו ליוסף.</span>

<span dir="rtl">והרי כל שבחו של יוסף שהיה מפליג על כבוד אביו, ולא נכנס
אצלו בכל שעה</span><span dir="ltr"></span><span dir="rtl">, שאילולי שבאו
אחרים ואמרו לו אביו חולה לא היה יודע. אלא להודיעך צִדקו, שלא רצה להתייחד
עם אביו, שלא יאמר לו היאך עשו בך אחיך, ומקללם.</span>

<span dir="rtl">אמר יוסף, אני יודע צִדקו של אבא. כל דבריו גזירות
הן</span> <span dir="ltr"></span><span dir="rtl">\[כלומר,
מתקיימות\]</span><span dir="ltr">.</span>

<span dir="rtl">אמר ללבן "עם אשר תמצא את אלהיך לא יחיה" (שם ל"א
ל"ב)</span> <span dir="ltr"></span><span dir="rtl">\[כאשר יעקב מסתלק
מבית לבן, רחל גונבת את התרפים שבבית, ולבן רודף ומחפש, ולא
מוצא\]</span><span dir="ltr"></span> <span dir="rtl">ומתה אמי.</span>

<span dir="rtl">ואני בא לומר שיקללם יקללם, ונמצאתי מחריב את כל העולם.
שלא נברא העולם אלא בשביל השבטים. לפיכך לא היה הולך אצל אביו בכל
שעה:</span>

<span dir="ltr"></span>

<span dir="rtl">אפשר להשתכנע, למרות שעל כיבוד אב ואם אפשר גם
להתווכח.</span>

<span dir="rtl">ולשאלה השלישית.</span>

- <span dir="rtl">האם האחים נענשו על פשעם.</span>

<span dir="rtl">וכאן צריך להזכיר את "עוונות" ספר בראשית.</span>

<span dir="rtl">ספר בראשית הוא ספר האחים. ולא סתם אחים, אלא אחים שמתחרים
או רבים, והחלשים סובלים והמנצחים לא נענשים. לא כדאי ללמוד מספר זה כיצד
משפחה צריכה להיראות.</span>

<span dir="rtl">קין הורג את הבל, ולמעשה לא נענש.</span>

<span dir="rtl">ישמעאל מגורש על לא עוול בכפו, ויצחק זוכה בכל
הקופה.</span>

<span dir="rtl">יעקב מרמה את עשיו, זוכה בבכורה ובברכה. אחרי עשרים שנה הם
מתחבקים והפשע משתלם.</span>

<span dir="rtl">והנה חטאם של אחי יוסף, הוא מהחטאים הגדולים בחוקי
התורה:</span>

<span dir="ltr"></span>

<span dir="rtl"><u>ספר שמות פרק כא</u></span>

<span dir="ltr"></span><span dir="rtl">(טז) וְגֹנֵב אִישׁ וּמְכָרוֹ וְנִמְצָא בְיָדוֹ
מוֹת יוּמָת:</span>

<span dir="ltr"></span>

<span dir="rtl">והסיפור מסתפק בקצת השפלה, חינוך מחדש, חזרה בתשובה...
וחיים טובים בארץ גושן.</span>

<span dir="ltr"></span>

<span dir="rtl">רש"י רואה בברכת יעקב, המכילה קללה לשמעון ולוי, את העונש,
ובעזרת פלפול כלשהו מזכה את שאר האחים.</span>

<span dir="ltr"></span>

<span dir="rtl"><u>רש"י על בראשית פרק מט פסוק ה</u></span>

<span dir="ltr"></span><span dir="rtl">(ה) שמעון ולוי אחים - בעצה אחת על
שכם ועל יוסף.</span><span dir="ltr"></span> <span dir="rtl">ויאמרו איש
אל אחיו וגו' ועתה לכו ונהרגהו. מי הם? א"ת ראובן או יהודה, הרי לא הסכימו
בהריגתו. א"ת בני השפחות, הרי לא היתה שנאתן שלימה, שנא' "והוא נער את בני
בלהה ואת בני זלפה" וגו'. יששכר וזבולן לא היו מדברים בפני אחיהם הגדולים
מהם.</span>

<span dir="rtl">על כרחך שמעון ולוי הם שקראם אביהם אחים:</span>

<span dir="ltr"></span>

<span dir="rtl">אברבנאל מנסה להקל בחטאם, ולהתאים את העונש יותר לתוצאות
חטאם מאשר לכוונתם.</span>

<span dir="rtl"><u>אברבנאל על בראשית - פרק מב פסוק ז-יד</u></span>

<span dir="rtl">וההתנכרות ודיבור הקשות שעשה יוסף לאחיו, נראה לי בעניינו
שתי כוונות:</span>

<span dir="rtl">האחת, כי יוסף היה חכם וסר מרע, וידע כי למחיה שלחהו אלהים
לפני אביו ואחיו, וכי מה' היתה מסבה \[תכנית\], שימכרוהו אחיו להביא עליהם
ועליו הטוב ההוא. ולזה אחיו לא היו ראויים לעונש על מכירתו, רוצה לומר עונש
מיתה כ"גונב איש ומכרו" (שמות כא, טז). אבל על כל פנים היו ראויים לעונש מה
מצד מחשבתם הרעה. כי מי שחשב להרע לחבירו במעשה מה והועילו בו, הנה עם היות
שלא ייענש כפי מחשבתו הרעה כיוון שלא יצא לפועל, כבר ייענש על מה שכיוון
להרע לו. כי מצדו כבר נעשה הרע המכוון אצלו. ואם לא יצא לפועל - לא בצדקו
ויושר לבבו היה. ומזה הצד היו אחי יוסף ראויים לעונש כפי מחשבתם, לא כפי מה
שנמשך ממנה.</span><span dir="ltr"></span> <span dir="rtl">ולזה התנהג
יוסף עמהם מידה כנגד מידה, כי לא הרע עמהם בפועל אבל בצער מחשבתם. כשם שהם
לא עשו לו רע, אבל ציערו אותו בחשבם להרע לו, ואלהים חשבה
לטובה:</span><span dir="ltr"></span>

<span dir="ltr"></span>

<span dir="rtl">החכמים יצאו מזה בצורה לא ממש משכנעת, ואין פלא שהשלד יוצא
מהארון בספרות אחרת, שהיא לא בזרם המרכזי....</span>

<span dir="ltr"></span>

<span dir="rtl"><u>אגדת עשרת הרוגי מלכות</u></span>

<span dir="rtl">על פי המסורת נהרגו עשרה מחכמי ישראל באכזריות על ידי
השלטון הרומי, בגלל אי ציותם לגזירות אדריאנוס (לפני או אחרי מרד בר
כוכבא).</span>

<span dir="rtl">המסורת הזאת מופיעה בכמה מדרשים:</span>

- <span dir="rtl">מדרש שיר השירים רבה (המאה השישית, ארץ ישראל).</span>

- <span dir="rtl">מדרש איכה רבה (כנראה מאותה תקופה)</span>

- <span dir="rtl">מדרש תהילים (נקרא גם מדרש שוחר טוב, וכנראה מאוחר
  יותר).</span>

- <span dir="rtl">מדרש "אלה אזכרה", שהוא כנראה מאוחר יותר, אך בעקבותיו
  נוצר כנראה הפיוט:  
  "אלה אזכרה". פיוט זה נאמר בחלק מעדות ישראל בתשעה באב, ובחלק אחר במוסף
  של יום הכיפורים.</span>

<span dir="ltr"></span>

<span dir="rtl">המסורת על עשרת הרוגי מלכות נוצרה מאות שנים לאחר האירוע
המסופר, ובתלמוד הבבלי, למשל, היא לא נזכרת. נזכרים שלושה הרוגי מלכות
בלבד, כל אחד בהקשר אחר. גם במדרשים המצטטים מסורת זו, רשימות ההרוגים
שונות זו מזו, ולא כל הנהרגים מאותה תקופה.</span>

<span dir="rtl">האגדה, ספק אם היא מתאימה לתקופה הרומית (הרומאים הרגו בלי
רחמים, כמובן, בשעת מרד). אבל, כמובן, המרטיריות (קדושים מעונים) מוכרת לנו
עוד מסיפורים על גזירות אנטיוכוס הרביעי, הברית החדשה, והסיפורים על שלושה
חכמים בתלמוד הבבלי (ר' עקיבא, ר' חנניא בן תרדיון, ור' יהודה בן בבא),
שקשה להעריך את אמיתותם.</span>

<span dir="rtl">גם אם המסורת אגדתית במידה רבה, הרי אם יש לה סיבה
היסטורית רלוונטית, היא נמצאת בגזירות אדריאנוס, שנגזרו, כנראה, אחרי מרד
בר כוכבא.</span>

<span dir="ltr"></span>

<span dir="rtl">אך מסורת אחת מוצאת סיבה אחרת לגורלם האכזרי של עשרת הרוגי
מלכות.</span>

<span dir="ltr"></span>

<span dir="rtl"><u>מה לעשרת הרוגי מלכות ולחטא אחי יוסף?</u></span>

<span dir="rtl">דווקא המסורת של מדרש "אלה אזכרה", והקינה שנוצרה בעקבותיה
נוגעות לענייני הפרשה שלנו.</span>

<span dir="rtl">הנה תחילתה של הקינה:</span>

<span dir="ltr"></span>

<span dir="rtl">אֵלֶּה אֶזְכְּרָה וְנַפְשִׁי עָלַי אֶשְׁפְּכָה.  
כִּי בְלָעוּנוּ זֵדִים כְּעֻגָּה בְּלִי הֲפוּכָה.  
כִּי בִימֵי הַשָּׂר לא עָלְתָה אֲרוּכָה.  
לַעֲשָׂרָה הֲרוּגֵי מְלוּכָה:</span>

<span dir="ltr"></span>

<span dir="rtl">בְּלָמְדוֹ סֵפֶר מִפִּי מְשׁוּלֵי עֲרֵמַת.  
וְהֵבִין וְדִקְדֵּק בְּדָת רְשׁוּמַת.  
וּפָתַח בִּוְאֵלֶּה הַמִּשְׁפָּטִים וְחָשַׁב מְזִמַּת.  
וְגוֹנֵב אִישׁ וּמְכָרוֹ וְנִמְצָא בְיָדו מוֹת יוּמָת.</span>

<span dir="ltr"></span>

<span dir="rtl">גָּבַהּ לֵב בִּגְדוֹלִים  
וְצִוָּה לְמַלּאת פַּלְטֵרוֹ נְעָלִים  
וְקָרָא לַעֲשָׂרָה חֲכָמִים גְּדוֹלִים  
מְבִינֵי דָת וּטְעָמֶיהָ בְּפִלְפּוּלִים.</span>

<span dir="ltr"></span>

<span dir="rtl">דִּינוּ מִשְׁפָּט זֶה לַאֲשׁוּרוֹ  
וְאַל תְּעַוְּתוּהוּ בְּכָזָב לְאָמְרוֹ  
כִּי אִם הוֹצִיאוּהוּ לַאֲמִתּוֹ וּלְאוֹרוֹ  
כִּי יִמָּצֵא אִישׁ גּוֹנֵב נֶפֶשׁ מֵאֶחָיו מִבְּנֵי יִשְׂרָאֵל וְהִתְעַמֶּר בּוֹ וּמְכָרוֹ</span>

<span dir="ltr"></span>

<span dir="rtl">הֵם כְּעָנוּ לו וּמֵת הַגַּנָּב הַהוּא  
נָם אַיֵּה אֲבוֹתֵיכֶם אֲשֶׁר אֲחִיהֶם מְכָרוּהוּ  
לְאֹרְחַת יִשְׁמְעֵאלִים סְחָרוּהוּ  
וּבְעַד נַעֲלַיִם נְתָנוּהוּ</span>

<span dir="ltr"></span>

<span dir="rtl">וְאַתֶּם קַבְּלוּ דִין שָׁמַיִם עֲלֵיכֶם  
כִּי מִימֵי אֲבוֹתֵיכֶם לא נִמְצָא כָּכֶם  
וְאִם הָיוּ בַחַיִּים הָיִיתִי דָנָם לִפְנֵיכֶם  
וְאַתֶּם תִּשְׂאוּ עֲוֹן אֲבותֵיכֶם.</span>

<span dir="ltr"></span>

<span dir="rtl">עשרת אחי יוסף הראויים למיתה, לא נענשו. הנושא מעסיק
יהודים במשך הדורות, וכאן משמש מעין הצדקה, אולי ספרותית בלבד (כלומר, אולי
גם הכותב לא מאמין בהקשר), להרוגי מלכות. עשרה תמורת עשרה.</span>

<span dir="ltr"></span>

<span dir="rtl">המקור לרעיון הזה קדום יותר, ונמצא בספרות שאיננה חיצונית
ממש, אבל נמצאת בשוליים הרחוקים לא רק מהספרות ההלכתית, אלא גם מעיקר
הספרות המדרשית הרבנית. ספרות ההיכלות.</span>

<span dir="rtl">ספרות ההיכלות עוסקת ב"מעשה מרכבה", כלומר, מה קורה
בעולמות העליונים, ובפרט, מספרת על חכמים בני אנוש, שעולים בחייהם ומבקרים
שם.</span>

<span dir="rtl">היא מנוגדת לקו המרכזי של חז"ל, המגביל עיסוק בנושאים
אלו.</span>

<span dir="ltr"></span>

<span dir="rtl"><u>היכלות רבתי (אחד מעשרות ספרים המכונים "ספרות ההיכלות"
ומשערים שנכתבו במאות הראשונות לספירה.)</u></span>

<span dir="rtl">פרק ה אות
ד</span><span dir="ltr"></span><span dir="rtl">  
ד אמר ר' ישמעאל: אותו היום חמישי בשבת היה, כשבאה שמועה קשה מרומי לומר,
תפשו מאבירי ישראל ארבעה אנשים – ר' שמעון בן גמליאל, ר' ישמעאל בן אלישע,
ור' אלעזר ור' יהודה בן בבא, ושמונים אלפים תלמידים מירושלים פדיון
שלהם:</span>

<span dir="rtl">פרק ה אות
ה</span><span dir="ltr"></span><span dir="rtl">  
ה וכיון שראה ר' נחוניא בן הקנה גזרה זו, עמד והורידם למרכבה. שר הפנים אמר
לי, עשרה נַתנו ונִתנו לסמא"ל הרשע, שרה של רומי, לומר, לֵך והכחד מישראל כל
נתח טוב, ירך וכתף, להשלים וגונב איש ומכרו</span><span dir="ltr"></span>
<span dir="rtl">וגו' (שמות כא טז). לפי שעמדה מדת הדין לפני הקדוש ברוך
הוא ואמרה לפניו: רבונו של עולם, כתבת בתורתך וגונב איש ומכרו וגו', ובני
ישראל שגנבו את יוסף אחיהם ומכרוהו מה בא עליהם? מיד נִתנה רשות לסמא"ל
להכחיד עשרה גבורים תחתיהם, להשלים הגזרה, ושמורה לו להנקם. כשיגיע עת יפקד
ה' על צבא המרום במרום ואחר כך על מלכי האדמה באדמה (ישעיה כד סד), שהוא
נשחט ומוטל הוא וכל שרי מלכות שבמרום כגדיים וכבשים של יום הכפורים:</span>

<span dir="ltr"></span>

<span dir="rtl">וגם המשך הפיוט "אלה אזכרה" גם הוא על פי המסורת
הזאת:</span>

<span dir="ltr"></span>

<span dir="rtl">זְמַן תְּנָה לָנוּ שְׁלשֶׁת יָמִים  
עַד שֶׁנֵּדַע אִם נִגְזַר הַדָּבָר מִמְּרוֹמִים  
אִם אָנוּ חַיָּבִים וַאֲשֵׁמִים  
נִסְבּל בִּגְזֵרַת מָלֵא רַחֲמִים.</span>

<span dir="ltr"></span>

<span dir="rtl">חָלוּ וְזָעוּ וְנָעוּ כֻּלָּמוֹ  
עַל רַבִּי יִשְׁמָעֵאל כֹּהֵן גָּדוֹל נָתְנוּ עֵינֵימוֹ  
לְהַזְכִּיר אֶת הַשֵּׁם לַעֲלוֹת לַאֲדוֹנֵימוֹ  
לָדַעַת אִם יָצְאָה הַגְּזֵרָה מֵאֵת אֱלֹהֵימוֹ</span>

<span dir="ltr"></span>

<span dir="rtl">טִהֵר רַבִּי יִשְׁמָעֵאל עַצְמוֹ וְהִזְכִּיר אֶת הַשֵּׁם בְּסִלּוּדִים  
וְעָלָה לַמָּרוֹם וְשָׁאַל מֵאֵת הָאִישׁ לְבוּשׁ הַבַּדִּים  
וְנָם לוֹ קַבְּלוּ עֲלֵיכֶם צַדִּיקִים וִידִידִים  
כִּי שָׁמַעְתִּי מֵאֲחוֹרֵי הַפַּרְגּוֹד כִּי בְּזֹאת אַתֶּם נִלְכָּדִים...</span>

<span dir="ltr"></span>

<span dir="rtl">ואחר כך תיאורי הקטל האכזרי, שאפשר לוותר עליהם
כאן.</span>

<span dir="ltr"></span>

<span dir="rtl">לסיכום, אנחנו רואים שסיפור יוסף ואחיו, הוא סיפור ארוג
לתפארת מבחינה אמנותית, אבל ביקורת ערכית מעוררת שאלות שמציקות דווקא
למאמינים, הרואים בו סיפור ריאלי.</span>

<span dir="ltr"></span>
