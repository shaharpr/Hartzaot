<span dir="rtl"><u>פרשת "וישלח" – פתרון סכסוכים</u></span>

<u><span dir="rtl">ספר בראשית פרק לד</span></u>

<span dir="rtl">(א) וַתֵּצֵא דִינָה בַּת לֵאָה אֲשֶׁר יָלְדָה לְיַעֲקֹב לִרְאוֹת בִּבְנוֹת
הָאָרֶץ</span>:

<span dir="rtl">(ב) וַיַּרְא אֹתָהּ שְׁכֶם בֶּן חֲמוֹר הַחִוִּי נְשִׂיא הָאָרֶץ וַיִּקַּח אֹתָהּ **וַיִּשְׁכַּב
אֹתָהּ וַיְעַנֶּהָ**</span>**:**

<span dir="rtl">(ג) וַתִּדְבַּק נַפְשׁוֹ בְּדִינָה בַּת יַעֲקֹב **וַיֶּאֱהַב אֶת הַנַּעֲרָ וַיְדַבֵּר עַל לֵב
הַנַּעֲרָ**</span>**:**

<span dir="rtl">(ד) וַיֹּאמֶר שְׁכֶם אֶל חֲמוֹר אָבִיו לֵאמֹר קַח לִי אֶת הַיַּלְדָּה הַזֹּאת
לְאִשָּׁה</span>:

<span dir="rtl">(ה) וְיַעֲקֹב שָׁמַע כִּי טִמֵּא אֶת דִּינָה בִתּוֹ וּבָנָיו הָיוּ אֶת מִקְנֵהוּ בַּשָּׂדֶה
וְהֶחֱרִשׁ יַעֲקֹב עַד בֹּאָם:</span>

<span dir="rtl">(ו) וַיֵּצֵא חֲמוֹר אֲבִי שְׁכֶם אֶל יַעֲקֹב לְדַבֵּר אִתּוֹ</span>:

<span dir="rtl">(ז) וּבְנֵי יַעֲקֹב בָּאוּ מִן הַשָּׂדֶה כְּשָׁמְעָם וַיִּתְעַצְּבוּ הָאֲנָשִׁים וַיִּחַר לָהֶם
מְאֹד כִּי נְבָלָה עָשָׂה בְיִשְׂרָאֵל לִשְׁכַּב אֶת בַּת יַעֲקֹב וְכֵן לֹא יֵעָשֶׂה</span>:

<span dir="rtl">(ח) וַיְדַבֵּר חֲמוֹר אִתָּם לֵאמֹר שְׁכֶם בְּנִי חָשְׁקָה נַפְשׁוֹ בְּבִתְּכֶם תְּנוּ נָא
אֹתָהּ לוֹ לְאִשָּׁה</span>:

<span dir="rtl">(ט) וְהִתְחַתְּנוּ אֹתָנוּ בְּנֹתֵיכֶם תִּתְּנוּ לָנוּ וְאֶת בְּנֹתֵינוּ תִּקְחוּ
לָכֶם</span>:

<span dir="rtl">(י) וְאִתָּנוּ תֵּשֵׁבוּ וְהָאָרֶץ תִּהְיֶה לִפְנֵיכֶם שְׁבוּ וּסְחָרוּהָ וְהֵאָחֲזוּ
בָּהּ</span>:

<span dir="rtl">(יא) וַיֹּאמֶר שְׁכֶם אֶל אָבִיהָ וְאֶל אַחֶיהָ אֶמְצָא חֵן בְּעֵינֵיכֶם וַאֲשֶׁר
תֹּאמְרוּ אֵלַי אֶתֵּן</span>:

<span dir="rtl">(יב) הַרְבּוּ עָלַי מְאֹד מֹהַר וּמַתָּן וְאֶתְּנָה כַּאֲשֶׁר תֹּאמְרוּ אֵלָי וּתְנוּ לִי
אֶת הַנַּעֲרָ לְאִשָּׁה</span>:

<span dir="rtl">(יג) וַיַּעֲנוּ בְנֵי יַעֲקֹב אֶת שְׁכֶם וְאֶת חֲמוֹר אָבִיו בְּמִרְמָה וַיְדַבֵּרוּ
אֲשֶׁר טִמֵּא אֵת דִּינָה אֲחֹתָם</span>:

<span dir="rtl">(יד) וַיֹּאמְרוּ אֲלֵיהֶם לֹא נוּכַל לַעֲשׂוֹת הַדָּבָר הַזֶּה לָתֵת אֶת אֲחֹתֵנוּ
לְאִישׁ אֲשֶׁר לוֹ עָרְלָה כִּי חֶרְפָּה הִוא לָנוּ</span>:

<span dir="rtl">(טו) אַךְ בְּזֹאת נֵאוֹת לָכֶם אִם תִּהְיוּ כָמֹנוּ לְהִמֹּל לָכֶם כָּל
זָכָר</span>:

<span dir="rtl">(טז) וְנָתַנּוּ אֶת בְּנֹתֵינוּ לָכֶם וְאֶת בְּנֹתֵיכֶם נִקַּח לָנוּ וְיָשַׁבְנוּ אִתְּכֶם
וְהָיִינוּ לְעַם אֶחָד:</span>

<span dir="rtl">(כד) וַיִּשְׁמְעוּ אֶל חֲמוֹר וְאֶל שְׁכֶם בְּנוֹ כָּל יֹצְאֵי שַׁעַר עִירוֹ וַיִּמֹּלוּ
כָּל זָכָר כָּל יֹצְאֵי שַׁעַר עִירוֹ</span>:

<span dir="rtl">(כה) וַיְהִי בַיּוֹם הַשְּׁלִישִׁי בִּהְיוֹתָם כֹּאֲבִים וַיִּקְחוּ שְׁנֵי בְנֵי יַעֲקֹב
שִׁמְעוֹן וְלֵוִי אֲחֵי דִינָה אִישׁ חַרְבּוֹ וַיָּבֹאוּ עַל הָעִיר בֶּטַח וַיַּהַרְגוּ כָּל זָכָר</span>:

<span dir="rtl">(כו) וְאֶת חֲמוֹר וְאֶת שְׁכֶם בְּנוֹ הָרְגוּ לְפִי חָרֶב **וַיִּקְחוּ אֶת דִּינָה
מִבֵּית שְׁכֶם** וַיֵּצֵאוּ</span>:

**<span dir="rtl">(כז) בְּנֵי יַעֲקֹב בָּאוּ עַל הַחֲלָלִים וַיָּבֹזּוּ הָעִיר אֲשֶׁר טִמְּאוּ
אֲחוֹתָם</span>:**

**<span dir="rtl">(כח) אֶת צֹאנָם וְאֶת בְּקָרָם וְאֶת חֲמֹרֵיהֶם וְאֵת אֲשֶׁר בָּעִיר וְאֶת אֲשֶׁר
בַּשָּׂדֶה לָקָחוּ</span>:**

**<span dir="rtl">(כט) וְאֶת כָּל חֵילָם וְאֶת כָּל טַפָּם וְאֶת נְשֵׁיהֶם שָׁבוּ וַיָּבֹזּוּ וְאֵת כָּל
אֲשֶׁר בַּבָּיִת</span>:**

<span dir="rtl">(ל) וַיֹּאמֶר יַעֲקֹב אֶל שִׁמְעוֹן וְאֶל לֵוִי עֲכַרְתֶּם אֹתִי לְהַבְאִישֵׁנִי בְּישֵׁב
הָאָרֶץ בַּכְּנַעֲנִי וּבַפְּרִזִּי וַאֲנִי מְתֵי מִסְפָּר וְנֶאֶסְפוּ עָלַי וְהִכּוּנִי וְנִשְׁמַדְתִּי אֲנִי
וּבֵיתִי</span>:

<span dir="rtl">(לא) וַיֹּאמְרוּ הַכְזוֹנָה יַעֲשֶׂה אֶת אֲחוֹתֵנוּ:</span>

<span dir="rtl">הסיפור מעניין, כי הוא מכיל מספיק סתירות...</span>

<span dir="rtl">מצד אחד אונס, "וישכב אותה ויענה".</span>

<span dir="rtl">מצד שני חיזור, "ויאהב את הנערה וידבר על לבה"</span>

<span dir="rtl">ואחר כך, כל טקס הסכם הנישואין כמקובל בחברות מסורתיות,
בקשה דרך ההורים, מוהר, וכו'.</span>

<span dir="rtl">ואז הסיפור הופך לדרמה אלימה, של מרמה, טבח וביזה.</span>

<span dir="rtl">קשה לנו להבין מהכתוב אם באמת היה אונס או היה פיתוי (דינה
נשארת בבית שכם בן חמור עד סוף הסיפור...מרצונה? חטופה?), וקשה לנו להבין
במושגינו היום את נוהגי הנישואים בתקופה שנכתב בה הסיפור.</span>

<span dir="rtl">הנה למשל חוק האנס בתורה:</span>

<u><span dir="rtl">ספר דברים פרק כב</span></u>

<span dir="rtl">(כח) כִּי יִמְצָא אִישׁ נַעֲרָ בְתוּלָה אֲשֶׁר לֹא אֹרָשָׂה וּתְפָשָׂהּ וְשָׁכַב עִמָּהּ
וְנִמְצָאוּ</span>:

<span dir="rtl">(כט) וְנָתַן הָאִישׁ הַשֹּׁכֵב עִמָּהּ לַאֲבִי הַנַּעֲרָ חֲמִשִּׁים כָּסֶף וְלוֹ תִהְיֶה
לְאִשָּׁה תַּחַת אֲשֶׁר עִנָּהּ לֹא יוּכַל שַׁלְּחָהּ כָּל יָמָיו:</span>

<span dir="rtl">לכאורה, החוק מתאים יותר למין תחבולה בין הגבר ובין העלמה,
כדי להינשא בלי הסכם בין ההורים, מאשר לפשע אונס המקובל בימינו. ובכל מקרה,
תגובתו של חמור האבא התאימה לחוק זה.</span>

<span dir="rtl">אבל, רצח כתגובה על אונס, מופיע בתנ"ך, גם בפרשת אמנון
ותמר.</span>

<u><span dir="rtl">ספר שמואל ב פרק יג</span> <span dir="rtl">(אמנון
מתחלה, ומבקש שתמר תבוא להכין לו לביבות)</span></u>

<span dir="rtl">(י) וַיֹּאמֶר אַמְנוֹן אֶל תָּמָר הָבִיאִי הַבִּרְיָה הַחֶדֶר וְאֶבְרֶה מִיָּדֵךְ וַתִּקַּח
תָּמָר אֶת הַלְּבִבוֹת אֲשֶׁר עָשָׂתָה וַתָּבֵא לְאַמְנוֹן אָחִיהָ הֶחָדְרָה</span>:

<span dir="rtl">(יא) וַתַּגֵּשׁ אֵלָיו לֶאֱכֹל וַיַּחֲזֶק בָּהּ וַיֹּאמֶר לָהּ בּוֹאִי שִׁכְבִי עִמִּי
אֲחוֹתִי</span>:

<span dir="rtl">(יב) וַתֹּאמֶר לוֹ אַל אָחִי אַל תְּעַנֵּנִי כִּי לֹא יֵעָשֶׂה כֵן בְּיִשְׂרָאֵל אַל
תַּעֲשֵׂה אֶת הַנְּבָלָה הַזֹּאת</span>:

<span dir="rtl">(יג) וַאֲנִי אָנָה אוֹלִיךְ אֶת חֶרְפָּתִי וְאַתָּה תִּהְיֶה כְּאַחַד הַנְּבָלִים
בְּיִשְׂרָאֵל וְעַתָּה דַּבֶּר נָא אֶל הַמֶּלֶךְ כִּי לֹא יִמְנָעֵנִי מִמֶּךָּ</span>:

<span dir="rtl">(יד) וְלֹא אָבָה לִשְׁמֹעַ בְּקוֹלָהּ וַיֶּחֱזַק מִמֶּנָּה וַיְעַנֶּהָ וַיִּשְׁכַּב
אֹתָהּ:</span>

<u><span dir="rtl">ספר שמואל ב פרק יג</span> <span dir="rtl">(אותו פרק,
אבל לאחר שנתיים)</span></u>

<span dir="rtl">(כח) וַיְצַו אַבְשָׁלוֹם אֶת נְעָרָיו לֵאמֹר רְאוּ נָא כְּטוֹב לֵב אַמְנוֹן בַּיַּיִן
וְאָמַרְתִּי אֲלֵיכֶם הַכּוּ אֶת אַמְנוֹן וַהֲמִתֶּם אֹתוֹ אַל תִּירָאוּ הֲלוֹא כִּי אָנֹכִי צִוִּיתִי אֶתְכֶם
חִזְקוּ וִהְיוּ לִבְנֵי חָיִל</span>:

<span dir="rtl">(כט) וַיַּעֲשׂוּ נַעֲרֵי אַבְשָׁלוֹם לְאַמְנוֹן כַּאֲשֶׁר צִוָּה אַבְשָׁלוֹם וַיָּקֻמוּ כָּל
בְּנֵי הַמֶּלֶךְ וַיִּרְכְּבוּ אִישׁ עַל פִּרְדּוֹ וַיָּנֻסוּ:</span>

<span dir="rtl">במקרה זה האונס חד משמעי, ואין כל הצהרת אהבה וכוונת
נישואים.</span>

<span dir="rtl">במושגים של ימינו, יש להבחין הבחנה חדה בין המשפט הפלילי
והמשפט האזרחי.</span>

<span dir="rtl">המשפט הפלילי עוסק בעבירות על החוק, ושם הצדדים הם, המדינה
מצד אחד והעבריין מצד שני. רצח ואונס שייכים למשפט הפלילי.</span>

<span dir="rtl">לנפגע אין כל מעמד במשפט הפלילי! (היום נפגעים מתערבים
הרבה בנושא, בעיקר ברמת הענישה, בעזרת התקשורת, ונראה שזה נזק
למשפט).</span>

<span dir="rtl">המשפט האזרחי עוסק בתביעות בין אדם לחברו, ובדרך כלל הנושא
הוא כסף. כמעט אין פסיקות אחרות. אפילו במשפטי "לשון הרע", הפיצוי הוא
כספי, אם כי לפעמים יש גם דרישות התנהגות (למשל, פרסום התנצלות
וכד').</span>

<span dir="rtl">על פי המשפט העברי, ועל פי התנהגות חמור אבי שכם, אונס
בתולה היה שייך למשפט האזרחי. לא כך ראו זאת שמעון ולוי.</span>

<span dir="rtl">אבל, אנחנו עוסקים בתקופה שאין משפט פלילי מוסדר, ואת
המשפט הפלילי, למעשה, מחליף מושג "הכבוד". הנפגע יעניש את הפוגע, אחרת
ייפגע כבודו.</span>

<span dir="rtl">מה הרויחו שמעון ולוי מפעולתם "המשפטית" (כלומר, הענשת שכם
בן חמור)?</span>

<span dir="rtl">פעולה שכללה, טבח המוני בחפים מפשע וביזה גדולה.</span>

<span dir="rtl">המשפט האחרון: "הכזונה יעשה את אחותנו", מתפרש ללא ספק,
כנקמה שמספקת את כבודם שנפגע. הם לא נהנו מהביזה, הם לא הצילו את דינה, הם
הצילו את כבודם.</span>

<span dir="rtl">יעקב אינו מרוצה, בלשון המעטה, מפעולתם. הוא מבין שאלימות
גוררת אלימות.</span>

<span dir="rtl">והנה "ברכתו" לשני הבריונים...</span>

<u><span dir="rtl">ספר בראשית פרק מט</span></u>

<span dir="rtl">(ה) שִׁמְעוֹן וְלֵוִי אַחִים כְּלֵי חָמָס מְכֵרֹתֵיהֶם</span>:

<span dir="rtl">(ו) בְּסֹדָם אַל תָּבֹא נַפְשִׁי בִּקְהָלָם אַל תֵּחַד כְּבֹדִי כִּי בְאַפָּם הָרְגוּ אִישׁ
וּבִרְצֹנָם עִקְּרוּ שׁוֹר:</span>

<span dir="rtl">חלק מהמדרשים מלמדים אותנו, בהזדמנות זו את הצורך בצניעות
(לנשים)...</span>

<u><span dir="rtl">מדרש רבה קהלת - פרשה י פסקה ט</span></u>

<span dir="rtl">"ופורץ גדר ישכנו נחש". זו דינה. כשהיו אביה ואחיה יושבין
בבית המדרש, יצאה לראות בבנות הארץ. **גרמה לעצמה שיבא עליה שכם בן חמור
החוי** שנקרא נחש, ונשך אותה דכתיב (בראשית ל"ד) וירא אותה שכם בן חמור
וגו' ויקח אותה. פתה אותה בדברים כד"א (הושע י"ד) "קחו עמכם דברים". וישכב
אותה בדרך ארץ ויענה במשכב זכור.</span>

<span dir="rtl">היא אשמה בכך שיצאה מהבית בכלל... והיא התפתתה.</span>

<u><span dir="rtl">מדרש תנחומא וישלח - פרק ה</span></u>

<span dir="rtl">ותצא דינה בת לאה</span>:

<span dir="rtl">(ה) ילמדנו רבינו, מהו שתצא אשה בעיר של זהב בשבת? כך שנו
רבותינו, לא תצא אשה בעיר של זהב, ולא בטבעת שיש עליה חותם, ולא במחט שאינה
נקובה. ואם יצאה בהן לר"ה חייבת חטאת. אבל לתוך חצרה פטורה. רבנן אמרי אף
בחול אסור לצאת בהן לר"ה, מפני שהעם מסתכלין בה. ופגם הוא לאשה. שלא נתנו
תכשיטין לאשה אלא שתהא מתקשטת בהן לתוך ביתה...</span>

<span dir="rtl">תלמדי מדינה לא להתבלט בתכשיטים.</span>

<span dir="rtl">ויש שמנצלים את הסיפור, כדי לגייר את האישה שנושא יוסף
במצרים...</span>

<u><span dir="rtl">פרקי דרבי אליעזר ונציה ש"ד - פרק לח</span>
<span dir="rtl">(המאה השמינית, ארץ ישראל)</span></u>

<span dir="rtl">שכם בן חמור הביא נערות משחקות חוצה לו מתופפות, ויצאה
דינה לראות בבנות הארץ המשחקות, ושללה, ושכב עמה, והרתה וילדה את אסנת.
ואמרו בני ישראל להורגה, שאמרו, עכשו יאמרו בכל הארץ שיש בית זנות באהלי
יעקב. הביא שרץ של זהב שם הקדש כתוב בו, ותלה על צוארה, ושלחה והלכה. והכל
צפוי לפני הב"ה, וירד מיכאל המלאך והורידה למצרים לבית פוטיפרע, שהיתה אסנת
ראויה ליוסף לאשה...</span>

<span dir="rtl">אבל נחזור לשמעון ולוי, שפעלו, כמקובל בחברות מסורתיות
שאין בהן שיפוט פלילי, באמצעות הנקמה, שמוּנעת על ידי "הכבוד".</span>

<span dir="rtl">שיטה זו אינה מביאה לשלום, בדרך כלל, אבל שומרת על "מאזן
אימה", או לפחות, משאירה את הסכסוכים על אש קטנה. מטרתה להרתיע, אך ספק עד
כמה היא מצליחה בכך.</span>

<span dir="rtl">חכמינו הסתייגו לא פעם מ"הכבוד"...</span>

<u><span dir="rtl">משנה מסכת אבות פרק ד</span></u>

<span dir="rtl">(כא) רַבִּי אֶלְעָזָר הַקַּפָּר אוֹמֵר, הַקִּנְאָה וְהַתַּאֲוָה וְהַכָּבוֹד מוֹצִיאִין אֶת
הָאָדָם מִן הָעוֹלָם:</span>

<span dir="rtl">והנה דיון "פילוסופי" על נושא הכבוד בכלל.</span>

<u><span dir="rtl">תלמוד בבלי מסכת קידושין דף לב/ב</span></u>

<span dir="rtl">אמר רב אשי אפילו למ"ד (למי שאמר) הרב שמחל על כבודו כבודו
מחול נשיא שמחל על כבודו אין כבודו מחול.</span>

<span dir="rtl">מיתיבי, מעשה ברבי אליעזר ורבי יהושע ורבי צדוק שהיו
מסובין בבית המשתה בנו של רבן גמליאל, והיה רבן גמליאל עומד ומשקה עליהם.
נתן הכוס לר' אליעזר ולא נטלו, נתנו לר' יהושע וקיבלו.</span>

<span dir="rtl">אמר לו רבי אליעזר, מה זה יהושע, אנו יושבין ורבן גמליאל
(ברבי) \[דרבי\] עומד ומשקה עלינו? אמר ליה, מצינו גדול ממנו ששמש. אברהם
גדול הדור היה וכתוב בו "והוא עומד עליהם". ושמא תאמרו כמלאכי השרת נדמו
לו? לא נדמו לו אלא לערביים. ואנו לא יהא רבן גמליאל ברבי עומד ומשקה
עלינו?</span>

<span dir="rtl">אמר להם רבי צדוק, עד מתי אתם מניחים כבודו של מקום ואתם
עוסקים בכבוד הבריות. הקדוש ברוך הוא משיב רוחות ומעלה נשיאים ומוריד מטר
ומצמיח אדמה ועורך שולחן לפני כל אחד ואחד, ואנו לא יהא רבן גמליאל ברבי
עומד ומשקה עלינו?</span>

<span dir="rtl">יישוב סכסוכים קשה יותר כשמדובר בכבוד (וכנגדו בהשפלה),
ולכן בחרו שמעון ולוי בדרך הפשוטה ביותר ליישוב סכסוך – חיסולו של היריב.
זו דרכם של ארגוני הפשע, אך הצלחתם, בדרך כלל פחותה מזו של שני האחים...
והם מגיעים למחזורי נקמת דם אינסופיים.</span>

<span dir="rtl">נסטה מעט כדי לנסות להבין מהו כבוד בכלל.</span>

<span dir="rtl"><u>גדי וינרב, גלובס, 2021</u></span>

<span dir="rtl">"כבוד הוא האופן שבו החברה מעריכה אותנו על פי סולם הערכים
של אותה חברה", אומר פרופ' ניסים מזרחי, מהחוג לסוציולוגיה ואנתרופולוגיה
באוניברסיטת תל אביב. זו סיבה אחת להבדלים באופן התרגום של המילה - כל חברה
מודדת כבוד על פי הערכים שלה, אבל זה לא הכול. מאחר שהכבוד הוא עניין
חברתי, בין-אישי, כל השאלות הנלוות אליו - איך מרוויחים אותו, מה מקבל מי
שמרוויח אותו, מה יקרה למי שמפסיד אותו, עד כמה הכבוד של אחד משפיע על
הכבוד של אחר - תלויות מאוד לא רק בערכי אותה חברה אלא גם במבנה
שלה.</span>

<span dir="rtl">.....</span>

<span dir="rtl">כמעט בכל החברות, כבוד הוא סוג של מטבע עובר לסוחר שקונה
לאדם משאבים שונים. לדוגמה, אדם מכובד יכול להשיג מקום טוב יותר בתיאטרון
או שידוך טוב יותר, או אפילו הקשבה כשהוא מדבר. כאשר קזבלן שר "למי יש יותר
כבוד", הוא מתאר גם את העמדה של שכניו כלפיו ("כולם אומרים איזה קנון עובר
בסמטאות") וגם את הכוח הנובע ממנה ("אם רק ארצה מיד תהיה אצלי בין
הידיים"). לכן הוא מגדיר את הכבוד כנכס, כמשהו ש"יש" או "אין". בחברות
כבוד, המטבע הזה הוא אחד המטבעות העיקריים שיש לאדם, ולכן הדברים בהן נוטים
לנקוט צעדים שיגנו על כבודם - צעדים שעשויים להיראות רדיקליים בחברה
אחרת.</span>

<span dir="rtl">.....</span>

<span dir="rtl">פרופ' מזרחי חוקר את ההבדל בין ערכים ליברליים,
אינדבידואליסטיים וגלובליסטיים בחברה הישראלית, הנמצאים בעימות מול ערכים
יותר השתייכותיים, ומסורתיים. "אם את רוצה לדעת מה הערכים של החברה או
לבחון מה נחשב אצלה כבוד, עלייך לברר מה נחשב מידה טובה באותה חברה במוצהר
או בפועל, במציאות</span>.<span dir="rtl">"</span>

<span dir="rtl">......</span>

<span dir="rtl">לדברי משהראוי, הוא רואה שינוי גם ביחס לרעיון של רצח על
כבוד המשפחה. "זה לא כבוד, זו אלימות עם שורש תרבותי", הוא אומר. "יש לנו
מבנה תרבותי שבו הכבוד הוא כמו קופה משפחתית, וכל אדם תורם לה או מפחית
ממנה, ואז לכאורה בן דוד של מישהי יכול להגיד שההתנהגות שלה באה על
חשבונו.</span>

<span dir="rtl">(וזה המצב גם אצל החרדים, הבן החוטא, פוגע בשידוך של
אחותו).</span>

<span dir="rtl">קל לראות אצלנו, שינוי בזמן של מושג "הכבוד".</span>

<span dir="rtl">האם אני במקום גבוה בסולם "הכבוד", או שאני
"פרייר"?</span>

<span dir="rtl">בשנת 1940 הקיבוצניק שעבד בפלחה היה במקום הגבוה ביותר
בסולם הכבוד בחברה החלוצית. בשנת 2000, עם ההפרטות, הוא הפך "פראייר" – נפל
לתחתית הסולם.</span>

<span dir="rtl">הכבוד עובר להיי-טק... הפראייר של היום הוא החלוץ של
אתמול.</span>

<span dir="rtl">וכמובן, שמה שהשתנה זו מערכת הערכים, ועימה תפיסת
"הכבוד".</span>

<span dir="rtl">במערכת הערכים שלהם, שמעון ולוי "לא היו פראיירים".</span>

<span dir="rtl">האם ניתן להחליף כבוד בכסף?</span>

<span dir="rtl">תביעת פיצויים על לשון הרע, מנסה לעשות זאת. אבל, כמובן,
אין זה כך, למרות שזה שיטה טובה, לפעמים לעשות כסף, הרי העיקר הוא בפרסום
"זכה בתביעה נגד</span> X <span dir="rtl">על לשון הרע". כלומר כבודו הוחזר
לו.</span>

<span dir="rtl">הנה הומור תלמודי, שבכוונה או לא בכוונה, מלגלג על האפשרות
לפצות בכסף על פגיעה בכבוד:</span>

<u><span dir="rtl">תלמוד בבלי מסכת בבא קמא דף לז/א</span></u>

<span dir="rtl">חנן בישא תקע ליה לההוא גברא אתא לקמיה דרב הונא א"ל זיל
הב ליה פלגא דזוזא הוה ליה זוזא מכא בעי למיתבה ליה מיניה פלגא דזוזא לא
הוה משתקיל ליה תקע ליה אחרינא ויהביה נהליה:</span>

<span dir="rtl"><u>תרגום</u></span>

<span dir="rtl">חנן בישא סטר לאדם אחד. באו לפני רב הונא. אמר לו, תן לו
חצי זוז.</span>

<span dir="rtl">היה לו זוז שָׁחוּק, רצה לתת לו ממנו חצי זוז (כלומר, לקבל
עודף חצי זוז).</span>

<span dir="rtl">לא רצה (המוּכּה) לקבל. סטר לא עוד פעם ונתן לו את
כולו.</span>

<span dir="rtl">כאמור, איזון "הכבוד" על ידי אלימות, הוא הדרך הישנה
והמסוכנת של יישוב סכסוכים.</span>

<span dir="rtl">איזון על ידי פיצוי כספי לא מתאים בדרך כלל. הכבוד מהווה
בעיה רצינית הרבה יותר מכסף.</span>

<span dir="rtl">מאז ומתמיד, חכמים מנסים להקטין את ערך הכבוד, כמו שראינו
לעיל, (הנשיא רבן גמליאל משרת את הכפופים לו) ולהדגיש כנגדו את ערך
"השלום".</span>

<u><span dir="rtl">משנה מסכת אבות פרק א</span></u>

<span dir="rtl">(יח) רַבָּן שִׁמְעוֹן בֶּן גַּמְלִיאֵל אוֹמֵר, עַל שְׁלשָׁה דְבָרִים הָעוֹלָם עוֹמֵד,
עַל הַדִּין וְעַל הָאֱמֶת וְעַל הַשָּׁלוֹם, שֶׁנֶּאֱמַר (זכריה ח) אֱמֶת **וּמִשְׁפַּט שָׁלוֹם** שִׁפְטוּ
בְּשַׁעֲרֵיכֶם:</span>

<u><span dir="rtl">משנה מסכת פאה פרק א</span></u>

<span dir="rtl">(א) אֵלּוּ דְבָרִים שֶׁאֵין לָהֶם שִׁעוּר. הַפֵּאָה, וְהַבִּכּוּרִים, וְהָרֵאָיוֹן,
וּגְמִילוּת חֲסָדִים, וְתַלְמוּד תּוֹרָה. אֵלּוּ דְבָרִים שֶׁאָדָם אוֹכֵל פֵּרוֹתֵיהֶן בָּעוֹלָם הַזֶּה וְהַקֶּרֶן
קַיֶּמֶת לוֹ לָעוֹלָם הַבָּא. כִּבּוּד אָב וָאֵם, וּגְמִילוּת חֲסָדִים, **וַהֲבָאַת שָׁלוֹם בֵּין אָדָם
לַחֲבֵרוֹ** וְתַלְמוּד תּוֹרָה כְּנֶגֶד כֻּלָּם:</span>

<u><span dir="rtl">רמב"ם יד החזקה הלכות דעות פרק ו</span></u>

<span dir="rtl">(ו) כשיחטא איש לאיש לא ישטמנו וישתוק, כמו שנאמר ברשעים
"ולא דבר אבשלום את אמנון מאומה למרע ועד טוב כי שנא אבשלום את אמנון", אלא
מצוה עליו להודיעו ולומר לו, למה עשית לי כך וכך? ולמה חטאת לי בדבר פלוני?
שנאמר "הוכח תוכיח את עמיתך" ואם חזר ובקש ממנו למחול לו צריך למחול, ולא
יהא המוחל אכזרי, שנאמר "ויתפלל אברהם אל האלהים וירפא אלהים את אבימלך ואת
אשתו...":</span>

<span dir="rtl">(הרמב"ם משווה בין פרשת אמנון ותמר, לפרשת שרה אמנו בבית
אבימלך).</span>

<span dir="rtl">כך או כך, האגדה אפילו מספרת אל שיטת גישור, על ידי "שקרים
לבנים".</span>

<span dir="rtl">גדול אוהבי השלום באגדה (אין לכך כל ביסוס בתנ"ך) הוא
אהרון הכוהן.</span>

<u><span dir="rtl">אבות דרבי נתן פרק שנים עשר</span></u>

<span dir="rtl">(ג) אוהב שלום כיצד מלמד שיהא אדם אוהב שלום בישראל בין כל
אחד ואחד כדרך שהיה אהרן אוהב שלום בין כל אחד ואחד שנא' (מלאכי ב) תורת
אמת היתה בפיהו ועולה לא נמצא בשפתיו בשלום ובמישור הלך אתי ורבים השיב
מעון (ר"מ אומר מה ת"ל ורבים השיב מעון) כשהיה אהרן מהלך בדרך פגע בו באדם
רשע ונתן לו שלום למחר בקש אותו האיש לעבור עבירה אמר אוי לי היאך אשא עיני
אחר כך ואראה את אהרן בושתי הימנו שנתן לי שלום נמצא אותו האיש מונע עצמו
מן העבירה. וכן שני בני אדם שעשו מריבה זה עם זה הלך אהרן וישב אצל אחד מהם
אמר לו בני ראה חברך מהו אומר מטרף את לבו וקורע את בגדיו אומר אוי לי היאך
אשא את עיני ואראה את חברי בושתי הימנו שאני הוא שסרחתי עליו הוא יושב אצלו
עד שמסיר קנאה מלבו. והלך אהרן ויושב אצל האחר וא"ל בני ראה חברך מהו אומר
מטרף את לבו וקורע את בגדיו ואומר אוי לי היאך אשא את עיניו ואראה את חברי
בושתי הימנו שאני הוא שסרחתי עליו הוא יושב אצלו עד שמסיר קנאה מלבו.
וכשנפגשו זה בזה גפפו ונשקו זה לזה לכך נאמר (במדבר כ) ויבכו את אהרן שלשים
יום כל בית ישראל:</span>

<span dir="rtl">אם נפנה לימינו אנו, הרי מלבד שיטתם של שמעון ולוי, שהיא
חיסול טוטלי של היריב, ומלבד השיטה ההפוכה, ויתור מוחלט של אחד הצדדים,
מקובלות שלוש שיטות של יישוב סכסוכים:</span>

- <span dir="rtl">המשפט</span>

- <span dir="rtl">הפשרה (בשיח, או על ידי בורר מוסכם)</span>

- <span dir="rtl">הגישור (בדרך כלל, גם בעזרת מגשר)</span>

<span dir="rtl"><u>יישוב סכסוכים – אפשר גם אחרת, יורם אלרואי (עו"ד, עוסק
ביישוב סכסוכים)</u></span>

<span dir="rtl">נפתח בסיפור שיסייע לנו להבהיר את הנושא</span>.

<span dir="rtl">הכול החל לפני שלוש שנים, כאשר יוסי קדמי החליט לפתוח
מסעדה לאוכל מזרחי-תימני, לאחר שלמד את סודות המטבח התימני מאמו</span>.
<span dir="rtl">הוא ראה עתיד מזהיר לסוג זה של מסעדות והחליט לצאת לדרך,
אלא שהיה חסר את האמצעים הדרושים לכך. כשפגש את איתן לבבי, מנהל חשבונות
צעיר ונמרץ , אשר חיפש נושא מתאים להשקעה, חשב שכל בעיותיו באו על
פתרונן</span>. <span dir="rtl">השניים הקימו את המסעדה בשותפות, בחלקים
שווים. איתן השקיע בה כסף . יוסי התפטר מהמסעדה שבה עבד, והחל להפעיל את
המסעדה המשותפת. השניים עבדו יחד במשך שנה אחת. יוסי בישל וניהל את המסעדה
ואיתן הקדיש מספר שעות בשבוע לצד הכספי והניהולי</span>.
<span dir="rtl">במשך השנה הראשונה העסק צלע, ובקושי כיסה את ההוצאות.
כעבור פרק זמן התייאש איתן וחדל לבוא למסעדה או להתעניין בה.</span>

<span dir="rtl">לחבריו סיפר, שהוא רואה במסעדה עסק אבוד ו"אמר קדיש על
הכסף".</span>

<span dir="rtl">כשנה לאחר מכן גבר העניין במסעדות בעלות אופי תימני, העסק
החל לעלות על דרך המלך, ועתה הוא פורח</span>.

<span dir="rtl">כשראה איתן שהעסק פורח פנה אל יוסי ודרש לחזור לתפקידו
הניהולי ולקבל מחצית מרווחי העסק, בטענה שהוא שותף שווה ומעולם לא חדל
להיות שותף . הוא אף בא בטרוניה אל יוסי, על שזה לא שיתף אותו ברווחים עד
כה.</span>

<span dir="rtl">יוסי השיב, שאין לאיתן כל חלק במסעדה, שכן הוא זנח אותה
בשעת הדחק, והניח לו, ליוסי, להיאבק לבדו. יוסי השקיע שלוש שנים מחייו
במסעדה ורק עתה, משהחל לראות מעט נחת בפועלו, נזכר איתן לבוא
בתביעות</span>.

<span dir="rtl">הוויכוח עלה לטונים גבוהים, והשניים החלו להטיח עלבונות זה
בזה. בשיא הרתיחה הפטיר יוסי לעומת איתן , כי הוא אינו בטוח שאיתן לא שלשל
לכיסו מכספי המסעדה כשהיה המנהל הכספי.</span>

<span dir="rtl">איתן קם ממקומו והסתלק באומרו : "אתה עוד תשלם
ביוקר</span> ! <span dir="rtl">ניפגש בבית המשפט".</span>

<span dir="rtl">מהן האסטרטגיות העומדות בפני איתן ויוסי?</span>

<span dir="rtl">האחת - זו שהזכיר איתן בסוף דבריו - היא להיאבק.</span>

<span dir="rtl">הצד האחד יכול לנסות ולכפות את עמדתו על האחר , תוך שימוש
באמצעים שונים : איומים, עלבונות, חנופה, אלימות, פניה אל בית משפט או
לבוררות (אם קיים הסכם לכך או שניתן להגיע להסכם כזה). המאבק יכול להסתיים
גם בפשרה. כל אחד מהצדדים מפחית מציפיותיו, מוותר על חלק מעמדותיו ומסתפק
בפחות משהיה רוצה להשיג. כלומר : הצדדים מסכימים "לחתוך" את נושא הסכסוך
בנקודה כל שהיא הנמצאת בין עמדות הפתיחה שלהם . הדבר פותר את הסכסוך בדרך
של הסכם, גם אם אין זה בהכרח הסכם טוב.</span>

<span dir="rtl">מובן , שדרך שנייה לטיפול בסכסוך היא להימנע ממנו : לא
לעשות דבר ולפרוש משדה המערכה. בסיפור שלנו עשוי איתן להחליט שהאנרגיה ,
הכספים, עגמת הנפש והמאמץ שיבוזבזו אינם מוצדקים , לאור סיכוייו במאבק ,
ולכן ינטוש את הקרב ולא יעשה דבר.</span>

<span dir="rtl">הדרך השלישית היא - פתרון של שיתוף פעולה.</span>

<span dir="rtl">יוסי ואיתן עשויים להגיע למסקנה, כי דרך המאבק יקרה מדי
לשניהם הן מבחינה כלכלית והן מבחינה נפשית וכי יש להם בעיה משותפת הדורשת
פתרון . הם נפגשים , משוחחים , מנסים להבין זה את האינטרסים של רעהו ולמצוא
יחדיו פתרון , אשר ישרת את האינטרסים של שניהם מבלי שאחד מהם יהיה חייב
לוותר על האינטרסים האמיתיים שלו</span>.

<span dir="rtl"><u>מעבר מחברה התדיינותית לחברה של יישוב סכסוכים
בהבנה.</u></span>

<span dir="rtl"><u>עו\|"ד מיכאל בן יאיר (אתר לשכת עורכי הדין
בישראל).</u></span>

<span dir="rtl">הגישור הוא הליך, שבו ניתנת עדיפות להשגת **פתרון לסכסוך
בדרך של שיתוף פעולה** בין הצדדים, שסופו - השגת הסכם ביניהם. מבחינת
האינטרסים של שני הצדדים, השגת פתרון מוסכם עדיפה על השגת הכרעה בעימות
ביניהם, בין אם העימות נערך בבית המשפט ובין אם הוא נערך בבוררות. שכן,
בשני הליכים אלה, הליכי משפט והליכי בוררות, יש מאפיינים של עימות בין
הצדדים והכרעה בידי צד שלישי, הכרעה שמדרך הטבע משאירה אצל הצדדים, ולפחות
אצל אחד מהם - טעם רע של הפסד</span>. <span dir="rtl"></span>

<span dir="rtl">ואולי עוד הערה ליתרון של הגישור. בגישור, שני הצדדים
יכולים לערב משאבים שאינם בתחום הנושא שבויכוח, ועל ידי הרחבה של העימות
הצר, להגיע למצב של</span> WIN WIN<span dir="rtl">, במקום מצב שאחד זוכה
והשני מפסיד, או ששניהם מפסידים קצת.</span>

<span dir="rtl">ואחרי שהתאוששנו משיטתם של שמעון ולוי לפתור סכסוכים, זה
הזמן לחזור לראשיתה של הפרשה.</span>

<u><span dir="rtl">ספר בראשית פרק לב</span></u>

<span dir="rtl">(ד) וַיִּשְׁלַח יַעֲקֹב מַלְאָכִים לְפָנָיו אֶל עֵשָׂו אָחִיו אַרְצָה שֵׂעִיר שְׂדֵה
אֱדוֹם</span>:

<span dir="rtl">(ה) וַיְצַו אֹתָם לֵאמֹר כֹּה תֹאמְרוּן לַאדֹנִי לְעֵשָׂו כֹּה אָמַר עַבְדְּךָ יַעֲקֹב
עִם לָבָן גַּרְתִּי וָאֵחַר עַד עָתָּה</span>:

<span dir="rtl">(ו) וַיְהִי לִי שׁוֹר וַחֲמוֹר צֹאן וְעֶבֶד וְשִׁפְחָה וָאֶשְׁלְחָה לְהַגִּיד לַאדֹנִי
לִמְצֹא חֵן בְּעֵינֶיךָ:</span>

<span dir="rtl">..............</span>

<span dir="rtl">(יד) וַיָּלֶן שָׁם בַּלַּיְלָה הַהוּא וַיִּקַּח מִן הַבָּא בְיָדוֹ מִנְחָה לְעֵשָׂו
אָחִיו</span>:

<span dir="rtl">(טו) עִזִּים מָאתַיִם וּתְיָשִׁים עֶשְׂרִים רְחֵלִים מָאתַיִם וְאֵילִים
עֶשְׂרִים</span>:

<span dir="rtl">(טז) גְּמַלִּים מֵינִיקוֹת וּבְנֵיהֶם שְׁלשִׁים פָּרוֹת אַרְבָּעִים וּפָרִים עֲשָׂרָה
אֲתֹנֹת עֶשְׂרִים וַעְיָרִם עֲשָׂרָה</span>:

<span dir="rtl">(יז) וַיִּתֵּן בְּיַד עֲבָדָיו עֵדֶר עֵדֶר לְבַדּוֹ וַיֹּאמֶר אֶל עֲבָדָיו עִבְרוּ
לְפָנַי וְרֶוַח תָּשִׂימוּ בֵּין עֵדֶר וּבֵין עֵדֶר</span>:

<span dir="rtl">(יח) וַיְצַו אֶת הָרִאשׁוֹן לֵאמֹר כִּי יִפְגָשְׁךָ עֵשָׂו אָחִי וּשְׁאֵלְךָ לֵאמֹר לְמִי
אַתָּה וְאָנָה תֵלֵךְ וּלְמִי אֵלֶּה לְפָנֶיךָ</span>:

<span dir="rtl">(יט) וְאָמַרְתָּ לְעַבְדְּךָ לְיַעֲקֹב מִנְחָה הִוא שְׁלוּחָה לַאדֹנִי לְעֵשָׂו וְהִנֵּה גַם
הוּא אַחֲרֵינוּ</span>:

<span dir="rtl">(כ) וַיְצַו גַּם אֶת הַשֵּׁנִי גַּם אֶת הַשְּׁלִישִׁי גַּם אֶת כָּל הַהֹלְכִים אַחֲרֵי
הָעֲדָרִים לֵאמֹר כַּדָּבָר הַזֶּה תְּדַבְּרוּן אֶל עֵשָׂו בְּמֹצַאֲכֶם אֹתוֹ</span>:

<span dir="rtl">(כא) וַאֲמַרְתֶּם גַּם הִנֵּה עַבְדְּךָ יַעֲקֹב אַחֲרֵינוּ כִּי אָמַר אֲכַפְּרָה פָנָיו
בַּמִּנְחָה הַהֹלֶכֶת לְפָנָי וְאַחֲרֵי כֵן אֶרְאֶה פָנָיו אוּלַי יִשָּׂא פָנָי:</span>

<span dir="rtl">לעשיו יש חשבון ארוך עם יעקב. פגיעה משמעותית בכבודו, על
ידי גניבת הברכה.</span>

<span dir="rtl">בסיפור שלנו, יעקב מבין זאת, ובחכמתו הוא מבין שזו בעייה
של כבוד, ולא סכסוך על רכוש.</span>

<span dir="rtl">הצורך של עשיו הוא בכבוד. הצורך של יעקב הוא
בבטחון.</span>

<span dir="rtl">לכן הוא מכין מנחה לעשיו, ומאלץ אותו לקבל אותה, בעיקר כדי
להפגין ויתור על כבודו.</span>

<span dir="rtl">הוא מחלק את מתנתו לעשיו לשלוש, רק כדי שהוא ישמע שלוש
פעמים "לעבדך יעקב... לאדוני עשיו", עוד לפני שיפגוש אותו וישמע זאת שוב
מפיו.</span>

<span dir="rtl">הוא עומד רק על דבר אחד (בהמשך) שמכאן ואילך הם
נפרדים...</span>

<span dir="rtl">ובאמת, עשיו זוכה בפיצוי מלא על כבודו שאבד, שלא היה זוכה
לו על ידי רצח, ואילו יעקב זוכה בביטחון שהוא כה זקוק לו בהיותו גֵר
בארץ.</span>

<span dir="rtl">ואם נחשוב על הסכסוך הגדול במקומנו, בינינו ובין
הפלשתינאים, שמודגשים בו נושאי ביטחון, משאבי אדמה, והצדקות דתיות, ייתכן
שנראה שהכבוד משחק בו תפקיד מספיק גדול כדי שאפשר יהיה להגיע לגישור, אם
הולכים בעקבות חכמינו, מקטינים את ערך הכבוד, ומגדילים את ערך
השלום....</span>

<span dir="rtl"></span>
