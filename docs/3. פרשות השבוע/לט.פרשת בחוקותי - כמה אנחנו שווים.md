**<span dir="rtl"><u>פרשת בחוקותי – כמה אנחנו שווים</u></span>**

**<span dir="rtl">ויקרא פרק כ"ז</span>**

<span dir="rtl">(א) וַיְדַבֵּר יהוה אֶל משֶׁה לֵּאמֹר:</span>

<span dir="rtl">(ב) דַּבֵּר אֶל בְּנֵי יִשְׂרָאֵל וְאָמַרְתָּ אֲלֵהֶם אִישׁ כִּי יַפְלִא נֶדֶר בְּעֶרְכְּךָ
נְפָשֹׁת לַיהוה:</span>

<span dir="rtl">(ג) וְהָיָה עֶרְכְּךָ הַזָּכָר מִבֶּן עֶשְׂרִים שָׁנָה וְעַד בֶּן שִׁשִּׁים שָׁנָה וְהָיָה
עֶרְכְּךָ חֲמִשִּׁים שֶׁקֶל כֶּסֶף בְּשֶׁקֶל הַקֹּדֶשׁ:</span>

<span dir="rtl">(ד) וְאִם נְקֵבָה הִוא וְהָיָה עֶרְכְּךָ שְׁלשִׁים שָׁקֶל:</span>

<span dir="rtl">(ה) וְאִם מִבֶּן חָמֵשׁ שָׁנִים וְעַד בֶּן עֶשְׂרִים שָׁנָה וְהָיָה עֶרְכְּךָ הַזָּכָר
עֶשְׂרִים שְׁקָלִים וְלַנְּקֵבָה עֲשֶׂרֶת שְׁקָלִים:</span>

<span dir="rtl">(ו) וְאִם מִבֶּן חֹדֶשׁ וְעַד בֶּן חָמֵשׁ שָׁנִים וְהָיָה עֶרְכְּךָ הַזָּכָר חֲמִשָּׁה
שְׁקָלִים כָּסֶף וְלַנְּקֵבָה עֶרְכְּךָ שְׁלשֶׁת שְׁקָלִים כָּסֶף:</span>

<span dir="rtl">(ז) וְאִם מִבֶּן שִׁשִּׁים שָׁנָה וָמַעְלָה אִם זָכָר וְהָיָה עֶרְכְּךָ חֲמִשָּׁה עָשָׂר שָׁקֶל
וְלַנְּקֵבָה עֲשָׂרָה שְׁקָלִים:</span>

<span dir="rtl">(ח) וְאִם מָךְ הוּא מֵעֶרְכֶּךָ וְהֶעֱמִידוֹ לִפְנֵי הַכֹּהֵן וְהֶעֱרִיךְ אֹתוֹ הַכֹּהֵן
עַל פִּי אֲשֶׁר תַּשִּׂיג יַד הַנֹּדֵר יַעֲרִיכֶנּוּ הַכֹּהֵן:</span>

**<span dir="rtl">מה ערך שקל כסף?  
השקל מקורו באכד, בערך 2200 לפנה"ס (נזכר לראשונה), משקלו נקבע על ידי
השעורה! ושם היה משקלו 11 גרם (לדעת ויקיפדיה בעברית), או כ 8 – 9 גרם
(לדעת ויקיפדיה באנגלית....) גם הרמב"ם הרבה יותר מאוחר, קובע שהשקל הוא
משקל של 320 גרעיני שעורה.</span>**

**<span dir="rtl">סטייה קלה לעניין המשקל.</span>**

**<span dir="rtl">שקילת סחורות נעשתה כבר בימים קדומים בעזרת מאזני
כפות.</span>**

**<span dir="rtl">לשם כך יש צורך במשקולות תקניות.</span>**

**<span dir="rtl">יחידת המשקל היא, כמובן, תמיד שרירותית. השאלה הקשה היא
כיצד להבטיח את אחידותה.</span>**

**<span dir="rtl">בספר דברים פרק כ"ה:</span>**

<span dir="rtl">(יג) לֹא יִהְיֶה לְךָ בְּכִיסְךָ אֶבֶן וָאָבֶן גְּדוֹלָה וּקְטַנָּה:</span>

<span dir="rtl">(יד) לֹא יִהְיֶה לְךָ בְּבֵיתְךָ אֵיפָה וְאֵיפָה גְּדוֹלָה וּקְטַנָּה:</span>

<span dir="rtl">(טו) אֶבֶן שְׁלֵמָה וָצֶדֶק יִהְיֶה לָּךְ אֵיפָה שְׁלֵמָה וָצֶדֶק יִהְיֶה לָּךְ לְמַעַן
יַאֲרִיכוּ יָמֶיךָ עַל הָאֲדָמָה אֲשֶׁר יהוה אֱלֹהֶיךָ נֹתֵן לָךְ:</span>

<span dir="rtl">(טז) כִּי תוֹעֲבַת יהוה אֱלֹהֶיךָ כָּל עֹשֵׂה אֵלֶּה כֹּל עֹשֵׂה עָוֶל:</span>

**<span dir="rtl">וגם ספר משלי פרק כ', בקיצור נמרץ:</span>**

<span dir="rtl">(כג) תּוֹעֲבַת יהוה אֶבֶן וָאָבֶן וּמֹאזְנֵי מִרְמָה לֹא טוב.</span>

**<span dir="rtl">בקיצור קל לרמות, קשה לתפוס רמאים, "תועבת ה'".</span>**

**<span dir="rtl">איך למנוע "אבן ואבן", כלומר שרירותיות ומרמה?</span>**

**<span dir="rtl">קודם כל, צריך שלטון מרכזי, שמוריד למטה את המידה
הנכונה, על ידי השוואה במאזניים.</span>**

**<span dir="rtl">אבל איך תיקבע היחידה הבסיסית?</span>**

**<span dir="rtl">מחפשים יחידה "טבעית", ולכן אין פלא שהאכדים, לפני למעלה
מארבעת אלפים שנה השתמשו בגרעיני שעורה. קביעת השקל לפי מספר גדול של
גרעינים מבטיח היצמדות לממוצע. השאלה היא, כמובן, אם אין הבדל בין הגרעינים
בשנה טובה ובשנת בצורת. אך ייתכן שבאיזור הנהרות, לא היו הבדלים
משמעותיים.</span>**

**<span dir="rtl">גם היום, הבעייה נשארה. הקילוגרם נקבע כמשקל ליטר מים
בתנאים מוסכמים, אבל הליטר נקבע על ידי מידת האורך (10קובייה של ס"מ מכל
מימד) והמטר (או הסנטימטר) יחידה שרירותית לחלוטין. לכאורה חלק הארבעים
מיליון מהיקף כדור הארץ, אך מי יכול למדוד?</span>**

**<span dir="rtl">אך נחזור למחיר שלנו גופנו (ונפשנו).</span>**

**<span dir="rtl">לשם מה צריך להעריך את מחירנו?</span>**

**<span dir="rtl">החוק בספר ויקרא מדבר בעצם על נדרים. אדם נודר להקריב את
עצמו או מישהו מבני משפחתו, ומשלם תמורתם.</span>**

**<span dir="rtl">אבל, מחיר ממש נדרש, קודם כל, בגלל העבדות.</span>**

**<span dir="rtl">העבדות קיימת בחברה האנושית מראשית ההיסטוריה ועד ימינו,
וזה לא הנושא היום, אלא המסחר בעבדים, שמחייב להעריך את מחיר
האדם.</span>**

**<span dir="rtl">יחזקאל פרק כ"ז מתאר את מסחרה של צור, ובין
השאר:</span>**

<span dir="rtl">(יג) יָוָן תֻּבַל וָמֶשֶׁךְ הֵמָּה רֹכְלָיִךְ בְּנֶפֶשׁ אָדָם וּכְלֵי נְחֹשֶׁת נָתְנוּ
מַעֲרָבך.</span>

**<span dir="rtl">כמו כלי הנחושת, כך גם "נפש אדם". שניהם סחורה.</span>**

**<span dir="rtl">העבד הוא סחורה, ולכן ערכו צמוד לביקוש ולהיצע. למשל,
כתוב בספר היסטוריה בשם</span> Chronicon Paschale<span dir="rtl">, ספר
היסטוריה של יווני (שלא מזדהה בשמו) שנכתב בתחילת המאה השביעית, ומסתמך על
מקורות קדומים, שלאחר דיכוי מרד בר כוכבא, שבויים יהודיים נמכרו במחיר מנת
מזון אחת של סוס.</span>**

**<span dir="rtl">גם ספר עמוס, 800 שנה לפני מרד בר-כוכבא מדבר על ערך
נמוך מאוד שלנו, בעיקר אם אנחנו עניים:</span>**

<span dir="rtl">"על מכרם בכסף צדיק ואביון בעבור נעליים" **(עמוס פרק
ב')**</span>

**<span dir="rtl">התורה מנסה להיות עקבית יותר, בהערכת מחיר
העבד....</span>**

**<span dir="rtl">שמות כ"א</span>**

<span dir="rtl">(לב) אִם עֶבֶד יִגַּח הַשּׁוֹר אוֹ אָמָה כֶּסֶף שְׁלשִׁים שְׁקָלִים יִתֵּן לַאדֹנָיו
וְהַשּׁוֹר יִסָּקֵל:</span>

**<span dir="rtl">כלומר, מחיר העבד הוא שלושים שקלים.... (והכוונה, כמובן,
שהשור נוגח את העבד ולא להיפך...). אבל כאן, רואים דווקא ערך שווה לעבד
ולאמה.</span>**

**<span dir="rtl">במחירי ימינו, שלושים שקלים הם 300 גרם כסף בערך, ותוכל
לקבל עבד ב 500 עד 600 ₪. כנראה, שמחיר מתכת הכסף היה יקר יותר בעבר, או,
באמת, מחירנו היה זול יותר...</span>**

**<span dir="rtl">בדורות האחרונים מדגישים בעיקר את עבדות השחורים, אך זה
לא היה דווקא כך בעבר.</span>**

**<span dir="rtl">העבדים בתקופה הרומית היו שבויים מכל המלחמות, ולכן מכל
העמים, באירופה, במזרח התיכון, בצפון אפריקה.</span>**

**<span dir="rtl">בימי הביניים, אירופה הנוצרית "רכשה" עבדים מהאיזורים
הפגאניים, תחילה מאיזורים גרמניים, ולאחר שהתנצרו מהמזרח הסלאבי. חלק ניכר
מסוחרי העבדים היו יהודים.</span>**

**<span dir="rtl">להלן ציטוט מתוך הספר "האשכנזים הראשונים" מאת אשר
פרישמן, ספריית הילל בן חיים והוצאת הקיבוץ המאוחד, 2008:</span>**

<span dir="rtl">"עד שנת 820 לערך, הייתה גרמניה עצמה המקור העיקרי של
עבדים, אולם לאחר שהשבטים הגרמאניים הפגאניים הוכנעו על ידי קארל הגדול
והפכו לנוצרים, נאסר בחקיקה מלכותית ובהשפעה כנסייתית לסחור בהם. ואז נאלצו
סוחרי העבדים, היהודים והאחרים לפנות בחיפושיהם יותר מזרחה. כך הפכה אירופה
המזרחית מנהרות אלבה וזאלה שבגרמניה עד הוולגה – למאגר עצום של עבדים
סלאבים. נתונים אלה משכו סוחרים יהודים בני המערב, אך היו גם לאבן שואבת של
התנחלות יהודית חדשה." **(עמ' 222)**</span>

**<span dir="rtl">(יש קשר בין המילה</span> SLAVE <span dir="rtl">, עבד,
לסלאבי, אך הוא בא מתקופה קדומה יותר, כאשר הויקיניגים היו חוטפים אנשים
ממזרח אירופה ומוכרים לרומאים, והמילה באה ממילה יוונית</span>
SKLABUS<span dir="rtl">, המאפיינת את עמי מזרח אירופה. </span>**

**<span dir="rtl">מתוך "גלובוס" ברשת, יוני 2014)</span>**

**<span dir="rtl">ערכים מתכופפים מפני מציאות כלכלית. יהודים היו סוחרי
עבדים, והכנסייה הקתולית רבת החסד, וגם הפרוטסטנטים אחר כך, תמכו בעבדות
מראשיתה ועד סוף המאה התשע עשרה.</span>**

**<span dir="rtl">העבדות בארה"ב הפכה ללא חוקית רק ב 1863, בעקבות מלחמת
האזרחים.</span>**

**<span dir="rtl">עד אז הובאו לארצות הברית לפחות 10 מיליון אפריקנים
כעבדים.</span>**

**<span dir="rtl">לא הצלחתי למצוא נתונים על מחיר העבד.</span>**

**<span dir="rtl">כדאי לשים לב שתפיסות של "מהות אנושית" (כלומר, יש סוגים
שונים של בני אדם), הנתמכות על ידי הדתות המונותיאיסטיות (למעשה, הנצרות
והאיסלם השתחררו מהן, לדעתי, והיהדות לא), מאפשרות לרוב בני האדם לחיות עם
סתירות מוסריות כמו אלו הקשורות בעבדות.</span>**

**<span dir="rtl">רק במאה העשרים (!) מוסדות בינלאומיים, או מוסדות רשמיים
בכלל, פוסלים את העבדות. (מייסדי ארצות הברית, שמבוססת על "חירות", היו
בעלי עבדים).</span>**

**<span dir="rtl">זה, כמובן, לא מונע את העבדות, אך אולי מפחית אותה,
ואולי צעד ראשון לביטולה.</span>**

**<span dir="rtl">מעריכים את מספר העבדים בעולם היום ב 46
מיליון.</span>**

**<span dir="rtl">במכירות פומביות של מהגרים אפריקנים שנעצרים בלוב, מחיר
העבד בין 500 ל 800 דולר.</span>**

**<span dir="rtl">במקום אחר, מצאתי הערכה של 21 מיליון עבדים, עם מחיר של
90 דולר לעבד או שפחה (ממש כמו מחיר העבד בתורה...).</span>**

**<span dir="rtl">וכמובן, כל הנתונים הם משוערים, ובכל מקרה תלויים בזמן
ובמקום.</span>**

**<span dir="rtl">התורה מתמודדת עם העבדות בצורות שונות, למשל</span>**

<span dir="rtl">(טז) וְגֹנֵב אִישׁ וּמְכָרוֹ וְנִמְצָא בְיָדוֹ מוֹת יוּמת (שמות
כ"א).</span>

**<span dir="rtl">זה נכתב כבר לפני 3000 שנה, אך זה לא מפריע לרב קשתיאל
ממכינת עלי לומר במדינת ישראל הדמוקרטית:</span>**

<span dir="rtl">"הכי טוב להיות עבד של יהודי. הם שמחים להיות עבדים".
**וכן הוא מוסיף:** "יש מסביבנו עמים עם בעיות גנטיות. הערבי רוצה להיות
תחת הכיבוש כי יש להם בעיה גנטית, הם לא יודעים לנהל מדינה, הם לא יודעים
לעשות כלום. תראה איך הם נראים".  
**בתפיסה הדתית קיצונית אך מודרנית, המהות הוחלפה בגנטיקה.**</span>

**<span dir="rtl">וכמובן "דבריו הוצאו מהקשרם".  
צריך לשים לב, שהנטייה הגוברת והולכת לפנדמנטליזם דתי מחזירה את העבדות
לשיח, שהרי אצל חלק מהיהודים הטובים, יהושע בן נון ראוי לחיקוי.</span>**

**<span dir="rtl">ובלי עבדות, ובלי נדרים, האם יש משמעות לערך הכספי של
האדם, המופיע בפרשת "בחוקותי", בימינו?</span>**

**<span dir="rtl">דווקא כן, במנהג "פדיון הבן".</span>**

**<span dir="rtl">למה צריך לפדות את הבן?</span>**

**<span dir="rtl">שמות י"ג</span>**

<span dir="rtl">(יב) וְהַעֲבַרְתָּ כָל פֶּטֶר רֶחֶם לַיהוה וְכָל פֶּטֶר שֶׁגֶר בְּהֵמָה אֲשֶׁר יִהְיֶה
לְךָ הַזְּכָרִים לַיהוה:</span>

<span dir="rtl">(יג) וְכָל פֶּטֶר חֲמֹר תִּפְדֶּה בְשֶׂה וְאִם לֹא תִפְדֶּה וַעֲרַפְתּוֹ וְכֹל בְּכוֹר
אָדָם בְּבָנֶיךָ תִּפְדֶּה:</span>

**<span dir="rtl">במדבר י"ח, מארגן ה' את פרנסת הכוהנים:</span>**

**<span dir="rtl">תחילה האחריות,</span>**

<span dir="rtl">(א) וַיֹּאמֶר יהוה אֶל אַהֲרֹן אַתָּה וּבָנֶיךָ וּבֵית אָבִיךָ אִתָּךְ תִּשְׂאוּ אֶת
עֲוֹן הַמִּקְדָּשׁ וְאַתָּה וּבָנֶיךָ אִתָּךְ תִּשְׂאוּ אֶת עֲוֹן כְּהֻנַּתְכֶם:....</span>

**<span dir="rtl">ואחרי הגדרת האחריות, נמנים ההכנסות של הכוהנים</span>**

<span dir="rtl">.......</span>

<span dir="rtl">(טו) כָּל פֶּטֶר רֶחֶם לְכָל בָּשָׂר אֲשֶׁר <u>יַקְרִיבוּ לַיהוה</u> בָּאָדָם
וּבַבְּהֵמָה <u>יִהְיֶה לָּךְ</u> אַךְ פָּדֹה <u>תִפְדֶּה אֵת בְּכוֹר הָאָדָם</u> וְאֵת בְּכוֹר הַבְּהֵמָה
הַטְּמֵאָה תִּפְדֶּה:</span>

<span dir="rtl">(טז) וּפְדוּיָו מִבֶּן חֹדֶשׁ תִּפְדֶּה בְּעֶרְכְּךָ כֶּסֶף חֲמֵשֶׁת שְׁקָלִים בְּשֶׁקֶל הַקֹּדֶשׁ
עֶשְׂרִים גֵּרָה הוּא:</span>

**<span dir="rtl">(פטר רחם, מפרשים, היילוד הראשון)</span>**

**<span dir="rtl">בספר במדבר, פרק ג', נמצא גם נימוק מוזר מעט, לנושא
הבְּכורים:</span>**

<span dir="rtl">(יג) כִּי לִי כָּל בְּכוֹר בְּיוֹם הַכֹּתִי כָל בְּכוֹר בְּאֶרֶץ מִצְרַיִם הִקְדַּשְׁתִּי
לִי כָל בְּכוֹר בְּיִשְׂרָאֵל מֵאָדָם עַד בְּהֵמָה לִי יִהְיוּ אֲנִי יהוה:</span>

**<span dir="rtl">אבל בפסוק הקודם, נקבע דווקא כי הלוויים הם "הפיצוי" לאל
תמורת הבכורים...</span>**

<span dir="rtl">(יב) וַאֲנִי הִנֵּה לָקַחְתִּי אֶת הַלְוִיִּם מִתּוֹךְ בְּנֵי יִשְׂרָאֵל תַּחַת כָּל בְּכוֹר
פֶּטֶר רֶחֶם מִבְּנֵי יִשְׂרָאֵל וְהָיוּ לִי הַלְוִיִּם:</span>

**<span dir="rtl">ומכאן, "הקדשתי לי כל בכור", הפירוש הוא לשירות ה'
במקדש?</span>**

**<span dir="rtl">כך גם מפרש רש"י:</span>**

<span dir="rtl">(יב) ואני הנה לקחתי - ואני מהיכן זכיתי בהן:</span>

<span dir="rtl">מתוך בני ישראל - שיהיו ישראל שוכרין אותן לשירות שלי על
ידי הבכורות, זכיתי בהם, ולקחתים תמורתם לפי שהיתה העבודה בבכורות, וכשחטאו
בעגל נפסלו והלוים שלא עבדו ע"א נבחרו תחתיהם:</span>

**<span dir="rtl">במילים פשוטות, עד חטא העגל הבכורים היו משרתי המקדש (או
אוהל מועד), ולאחר חטא העגל, החליפו אותם הלוויים שלא חטאו בחטא
העגל.</span>**

**<span dir="rtl">לכאורה זה מייתר את המצווה לפדות את הבכור, וכנראה זו
גירסה אחרת.</span>**

**<span dir="rtl">האם פדיון הבן הוא זכר להקרבת הבן הבכור?...</span>**

**<span dir="rtl">האם היה מנהג להקריב את הבן הבכור?</span>**

**<span dir="rtl">האם הקרבת בנים (כולל בנות) הייתה אמת?</span>**

**<span dir="rtl">הנושא בויכוח.</span>**

**<span dir="rtl">יש שני סיפורים על הקרבת בן ובת בפועל בתנ"ך (מלבד עקידת
יצחק שניצלנו ממנה).</span>**

**<span dir="rtl">האחד במלכים ב' פרק ג' – לא "אצלנו".</span>**

<span dir="rtl">(כו) וַיַּרְא מֶלֶךְ מוֹאָב כִּי חָזַק מִמֶּנּוּ הַמִּלְחָמָה וַיִּקַּח אוֹתוֹ שְׁבַע מֵאוֹת
אִישׁ שֹׁלֵף חֶרֶב לְהַבְקִיעַ אֶל מֶלֶךְ אֱדוֹם וְלֹא יָכֹלוּ:</span>

<span dir="rtl">(כז) וַיִּקַּח אֶת בְּנוֹ הַבְּכוֹר אֲשֶׁר יִמְלֹךְ תַּחְתָּיו וַיַּעֲלֵהוּ עֹלָה עַל הַחֹמָה
וַיְהִי קֶצֶף גָּדוֹל עַל יִשְׂרָאֵל וַיִּסְעוּ מֵעָלָיו וַיָּשֻׁבוּ לָאָרֶץ:</span>

**<span dir="rtl">מלך מואב מקריב את בנו, וזה מצליח. (האל, כנראה, כמוש
אלוהי מואב, עוזר).</span>**

**<span dir="rtl">השני, הסיפור הידוע של בת יפתח.</span>**

**<span dir="rtl">כנגד זה יש במקרא עיסוק רב מאוד בנושא, ולמרות העיסוק
הרב, קשה לדעת אם הכוונה להקרבת בנים ממש, או לטקס של "העברה באש" שלא פוגע
בהם כלל.</span>**

**<span dir="rtl">למשל, בויקרא פרק י"ח:</span>**

<span dir="rtl">(כא) וּמִזַּרְעֲךָ לֹא תִתֵּן לְהַעֲבִיר לַמֹּלֶךְ וְלֹא תְחַלֵּל אֶת שֵׁם אֱלֹהֶיךָ אֲנִי
יהוה:</span>

**<span dir="rtl">"להעביר", האם זה טקס, או זה קורבן?</span>**

**<span dir="rtl">ביטוי זה מופיע פעמים רבות בתורה, כאיסור חמור, וגם
במלכים ב', מסופר על המלך אחז ועל המלך מנשה שהעבירו בניהם באש.</span>**

**<span dir="rtl">וכנגדם על המלך יאשיהו מסופר:</span>**

**<span dir="rtl">מלכים ב' כ"ג:</span>**

<span dir="rtl">(י) וְטִמֵּא אֶת הַתֹּפֶת אֲשֶׁר בְּגֵי בן הִנֹּם <u>לְבִלְתִּי לְהַעֲבִיר אִישׁ אֶת
בְּנוֹ וְאֶת בִּתּוֹ בָּאֵשׁ</u> לַמֹּלֶךְ:</span>

**<span dir="rtl">הרמב"ם, רואה ב"להעביר" טקס אלילי בלבד, הקשור במולך, אך
יש גם, לדעתו, שריפה ממש של ילדים, לטובת אלילים אחרים (משנה תורה, הלכות
עבודת כוכבים פרק ו'):</span>**

<span dir="rtl">"שנאמר ומזרעך לא תתן להעביר למולך. ולהלן הוא אומר, לא
ימצא בך מעביר בנו ובתו באש. כיצד היו עושים? מדליק אש גדולה ולוקח מקצת
זרעו ומוסרו לכהניהם עובדי האש, ואותן הכהנים נותנין הבן לאביו, אחר שנמסר
בידן להעבירו באש ברשותו, ואבי הבן הוא שמעביר בנו על האש ברשות הכהנים.
ומעבירו ברגליו מצד זה לצד אחר בתוך השלהבת, <u>לא שהוא שורפו למולך</u>
<u>כדרך ששורפין בניהם ובנותיהם לעבודת כוכבים אחרת</u>, אלא בהעברה בלבד
היתה עבודה זו ששמה מולך."</span>

**<span dir="rtl">לעומת זה, הנביא ירמיהו בפרק ז':</span>**

<span dir="rtl">(לא) וּבָנוּ בָּמוֹת הַתֹּפֶת אֲשֶׁר בְּגֵיא בֶן הִנֹּם לִשְׂרֹף אֶת בְּנֵיהֶם וְאֶת
בְּנֹתֵיהֶם בָּאֵשׁ אֲשֶׁר לֹא צִוִּיתִי וְלֹא עָלְתָה עַל לִבִּי:</span>

**<span dir="rtl">אותם במות שיאשיהו מסלק, ומייחס אותם למולך, <u>ירמיהו
מייחס אותם לה'</u>.</span>**

**<span dir="rtl">האם ירמיהו מגזים כדי להביע את סלידתו מהטקס, או שהוא
מעיד על המציאות?</span>**

**<span dir="rtl">כמוהו גם נביאים אחרים מדברים על שריפה ממש, וכן בתהילים
ק"ו, המסכם את ההיסטוריה של גדולת האל, וחטאי העם:</span>**

<span dir="rtl">(לז) וַיִּזְבְּחוּ אֶת בְּנֵיהֶם וְאֶת בְּנוֹתֵיהֶם לַשֵּׁדִים:</span>

**<span dir="rtl">אבל זה כבר נכתב אולי מאות שנים אחרי הפולחן של סוף בת
ראשון.</span>**

**<span dir="rtl">מעניין יותר מה שכותב הנביא מיכה, שהוא נביא מוקדם יחסית
(בימי יותם אחז וחזקיה, כלומר, המאה השמינית לפנה"ס, וכמאתיים שנה לפני
חורבן הבית הראשון):</span>**

**<span dir="rtl">מיכה פרק ו':</span>**

<span dir="rtl">(ו) בַּמָּה אֲקַדֵּם יהוה אִכַּף לֵאלֹהֵי מָרוֹם הַאֲקַדְּמֶנּוּ בְעוֹלוֹת בַּעֲגָלִים
בְּנֵי שָׁנָה:</span>

<span dir="rtl">(ז) הֲיִרְצֶה יהוה בְּאַלְפֵי אֵילִים בְּרִבְבוֹת נַחֲלֵי שָׁמֶן הַאֶתֵּן בְּכוֹרִי
פִּשְׁעִי פְּרִי בִטְנִי חַטַּאת נַפְשִׁי:</span>

<span dir="rtl">(ח) הִגִּיד לְךָ אָדָם מַה טּוֹב וּמָה יהוה דּוֹרֵשׁ מִמְּךָ כִּי אִם עֲשׂוֹת מִשְׁפָּט
וְאַהֲבַת חֶסֶד וְהַצְנֵעַ לֶכֶת עִם אֱלֹהֶיךָ:</span>

**<span dir="rtl">כלומר, כניגוד לדרישות המוסריות שה' דורש לדעתו, הוא
מעמיד את הפולחן (לאלוהי ישראל!) הכולל קורבנות בעלי חיים, וקורבן הבן
הבכור, ככפרת עוון. פולחן, שמן הסתם קיים, לדעתו.</span>**

**<span dir="rtl">כמו ירמיהו, רואה מיכה את המקריב, כמתכוון לאלוהי
ישראל.</span>**

**<span dir="rtl">המיוחד בפסוקיו של מיכה, בנוסף למטרת הקרבת הבן לכפרה,
גם דגש על כך שמדובר בבכור (ממש מתאים לסיפור המלחמה נגד מואב, ורק האל
אחר...). שאר הציוויים והביקורת של הנביאים (וגם בתהילים) היא על העברת
בנים ובנות בכלל (לאו דווקא בכורים), באש, או שריפתם.</span>**

**<span dir="rtl">בזהירות, ניתן אולי לשער, שהמולך (אם בכלל היה אליל, ולא
רק שם של מנהג) לא דרש קורבן אדם ממש, אלא טקס של העברת הבנים והבנות באש
מבלי לפגוע בהם, אבל, במקרים קיצוניים של מצוקה (שנתפרשה כעונש על חטא),
היו מקריבים בנים גם לאלוהי ישראל.</span>**

**<span dir="rtl">התורה, שמוותרת על הקרבת הבן, דורשת את פדיונו... וכאן
אנחנו חוזרים לשאלת הערך הכספי של האדם.</span>**

**<span dir="rtl">מה שנשאר, שנים רבות אחרי כן, הוא טקס פדיון
הבן.</span>**

**<span dir="rtl">מכיוון ש"פטר רחם" מפורש כ"היילוד הראשון", ובנות אין
פודים (כי כל הפסוקים הם בלשון זכר), הרי אם נולדה לך בת ראשונה, אתה פטור
מהטקס.</span>**

**<span dir="rtl">מכיון שהמצווה נאמרת כלפי האב, חכמים מתלבטים הרבה בשאלה
של יתום, ובימינו, רבנים מתלבטים עוד יותר בשאלות של אמהות חד הוריות,
וכיוצא באלה שאלות, שהתורה לא נותנת עליהם תשובה.</span>**

**<span dir="rtl">כמובן, גם לגבי הערכת המחיר יש גירסאות שונות, אבל בדרך
כלל, ב 200 ₪ תקנה את הבן שלך מהכוהן, או מאלוהים, ושאלת המע"מ
בויכוח.</span>**

**<span dir="rtl">הפדיון נעשה ביום השלושים ואחד להולדת התינוק.</span>**

**<span dir="rtl">מדוע ביום השלושים ואחד?</span>**

**<span dir="rtl">נחזור לפרשה שלנו:</span>**

<span dir="rtl">(ו) וְאִם מִבֶּן חֹדֶשׁ וְעַד בֶּן חָמֵשׁ שָׁנִים וְהָיָה עֶרְכְּךָ הַזָּכָר חֲמִשָּׁה
שְׁקָלִים כָּסֶף וְלַנְּקֵבָה עֶרְכְּךָ שְׁלשֶׁת שְׁקָלִים כָּסֶף:</span>

**<span dir="rtl">כלומר, לפני כן אין לתינוק כל ערך, ואחרי כן... יש למהר
ולפדותו...</span>**

**<span dir="rtl">הפדיון היום יכול להיות מכל כוהן (אדם ששם משפחתו מתאים
או שהוא יודע וידוע כבן למשפחת כוהנים).</span>**

**<span dir="rtl">סדר פדיון הבן:</span>**

<span dir="rtl">לוקח הכהן את הילד וישאל לאביו:</span>

**<span dir="rtl">בִּנְךָ זֶה בְּכוֹר הוּא?</span>**

<span dir="rtl">ויענה – **כֵּן!**</span>

<span dir="rtl">ואומר לו הכהן: **בְּמַאי בָּעִית טַפֵי בְּבִנְךָ בְכוֹרֶךָ אוֹ בַּחֲמִשָּׁה סְלָעִים
דִּמְחַיַּבְתְּ לִפְדּוֹת בָּהֶן? **</span>

<span dir="rtl">ועונה האב: **בִּבְנִי בְכוֹרִי!**</span>

<span dir="rtl">ואחר כך ישאל הכהן לאם הילד :**בְנֵךְ זֶה בְּכוֹר. שֶׁמֶּא יָלַדְתְּ בֵּן
אַחֵר לְפָנָיו אוֹ שֶׁמֶּא הִפַּלְתְּ?**</span>

<span dir="rtl">והיא עונה – **זֶה בְּנִי בְכוֹרִי לֹא יָלַדְתִּי וְלֹא הִפַּלְתִּי
לְפָנָיו!**</span>

<span dir="rtl">אחר כך יאמר הכהן:</span>

**<span dir="rtl">זֶה הַבֵּן בְּכוֹר הוּא, וְהַקָּדוֹשׁ בָּרוּךְ הוּא צִוָּה לִפְדוֹתוֹ, שֶׁנֶּאֱמַר
(במדבר יח, טז) וּפְדוּיָו מִבֶּן חֹדֶשׁ תִּפְדֶּה בְּעֶרְכְּךָ כֶּסֶף חֲמֵשֶׁת שְׁקָלִים בְּשֶׁקֶל הַקֹּדֶשׁ. עֶשְֹרִים
גֵּרָה הוּא:</span>**

**<span dir="rtl">כְּשֶׁהָיִיתָ בִּמְעֵי אִמֶּךָ הָיִיתָ בִּרְשׁוּת אָבִיךָ שֶׁבַּשָּׁמַיִם וּבִרְשׁוּת אָבִיךָ
וְאִמֶּךָ. עַכְשָׁיו אַתָּה בִּרְשׁוּתִי שֶׁאֲנִי כֹהֵן וְאָבִיךָ וְאִמֶּךָ מְבַקְּשִׁים לִפְדּוֹתְךָ שֶׁאַתָּה בְּכוֹר מְקֻדָּשׁ,
שֶׁכֵּן כָּתוּב (שמות יג, א ב) וַיְדַבֵּר אַדֹּנָי  אֶל מֹשֶׁה לֵּאמֹר. קַדֶּשׁ לִי כָל בְּכוֹר פֶּטֶר כָּל
רֶחֶם בִּבְנֵי יִשְֹרָאֵל בָּאָדָם וּבַבְּהֵמָה. לִי הוּא.</span>**

<span dir="rtl">אחר כך יטול האב את הכסף או שוה כסף בידו ויאמר: **אֲנִי
רוֹצֶה לִפְדּוֹתוֹ שֶׁכַּךְ כָּתוּב בַּתּוֹרָה (במדבר יח, טו) אַךְ פָּדֹה תִפְדֶּה אֵת בְּכוֹר הָאָדָם.
וּפְדוּיָו מִבֶּן חֹדֶשׁ תִּפְדֶּה בְּעֶרְכְּךָ כֶּסֶף חֲמֵשֶׁת שְׁקָלִים בְּשֶׁקֶל הַקֹּדֶשׁ. עֶשְֹרִים גֵּרָה הוּא (שם
טז):**</span>

**<span dir="rtl">.... ועוד תפילה, והכהן מקבל את הכסף ומאשר את
הפדיון...</span>**

**<span dir="rtl">פדיון הבן – חמישה שקלים עתיקים, או סלעים צוריים, ונחשב
היום דווקא כ 94 גרם כסף. (בין 18 ל 19 גרם כסף לשקל). והחישוב עובר דרך
חז"ל שמשווים את השקל ל"סלע צורי", והרמב"ם שמחשב, על פי החלוקה של הסלע ל
192 פרוטות נחושת (12</span>X<span dir="rtl">16) או
(3</span>X<span dir="rtl">64), והפרוטה, משום מה, חצי גרעין שעורה, ומשקלה
היום חלק הארבעים של הגרם (כלומר 20 גרעיני שעורה בגרם אחד...). </span>**

**<span dir="rtl">ואשר למחיר של 94 גרם מתכת כסף, צריך לחפש בבורסת
המתכות...</span>**

**<span dir="rtl">מצאתי מחיר של 56 ₪ לאונקייה, והאונקייה היא כ 31 גרם,
ולכן 94 גרם תוכל לקנות ב 170 ₪ בערך, וכמו שאמרנו תחילה, בנך הבכור שווה
בערך 200 ₪ ואפילו פחות (מחיר נעליים זולות), תלוי במצב בורסת
המתכות.</span>**

**<span dir="rtl">להיות כוהן בימינו אינה פרנסה טובה, ותינוק נפדה בעבור
נעליים.</span>**

**<span dir="rtl">אבל, בספר במדבר פרק ג', סוף הפרק, נעשה חשבון עוד יותר
מסובך, המאחד את פדיון הבכורים עם הלוויים המוקדשים לה', ומחשב את העודפים
המגיעים לכוהנים תמורת הבכורים, ושם הם מקבלים לבסוף סכום לא קטן.</span>**

<span dir="rtl">(מט) וַיִּקַּח משֶׁה אֵת כֶּסֶף הַפִּדְיוֹם מֵאֵת הָעֹדְפִים עַל פְּדוּיֵי
הַלְוִיִּם:</span>

<span dir="rtl">(נ) מֵאֵת בְּכוֹר בְּנֵי יִשְׂרָאֵל לָקַח אֶת הַכָּסֶף חֲמִשָּׁה וְשִׁשִּׁים וּשְׁלשׁ מֵאוֹת
וָאֶלֶף בְּשֶׁקֶל הַקֹּדֶשׁ:</span>

<span dir="rtl">(נא) וַיִּתֵּן משֶׁה אֶת כֶּסֶף הַפְּדֻיִם לְאַהֲרֹן וּלְבָנָיו עַל פִי יהוה כַּאֲשֶׁר
צִוָּה יהוה אֶת משֶׁה:</span>
