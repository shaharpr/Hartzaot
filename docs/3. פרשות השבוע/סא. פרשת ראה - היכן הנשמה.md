<span dir="rtl"><u>פרשת ראה – היכן הנפש</u></span>

<u><span dir="rtl">ספר דברים פרק יב</span></u>

<span dir="rtl">(טו) רַק בְּכָל אַוַּת נַפְשְׁךָ תִּזְבַּח וְאָכַלְתָּ בָשָׂר כְּבִרְכַּת יְהֹוָה אֱלֹהֶיךָ אֲשֶׁר
נָתַן לְךָ בְּכָל שְׁעָרֶיךָ הַטָּמֵא וְהַטָּהוֹר יֹאכֲלֶנּוּ כַּצְּבִי וְכָאַיָּל</span>:

<span dir="rtl">(טז) רַק הַדָּם לֹא תֹאכֵלוּ עַל הָאָרֶץ תִּשְׁפְּכֶנּוּ כַּמָּיִם:</span>

<span dir="rtl">.......</span>

<span dir="rtl">(כג) רַק חֲזַק לְבִלְתִּי אֲכֹל הַדָּם כִּי הַדָּם הוּא הַנָּפֶשׁ וְלֹא תֹאכַל הַנֶּפֶשׁ
עִם הַבָּשָׂר</span>:

<span dir="rtl">(כד) לֹא תֹּאכֲלֶנּוּ עַל הָאָרֶץ תִּשְׁפְּכֶנּוּ כַּמָּיִם</span>:

<span dir="rtl">(כה) לֹא תֹּאכֲלֶנּוּ לְמַעַן יִיטַב לְךָ וּלְבָנֶיךָ אַחֲרֶיךָ כִּי תַעֲשֶׂה הַיָּשָׁר
בְּעֵינֵי יְהֹוָה:</span>

<span dir="rtl">חוקי הכשרות, העוסקים באיסורי מאכלות, מפורטים למדי, וקשה
למצוא להם סיבות הגיוניות. מלבד בעלי חיים האסורים למאכל, מופיע בקטע הזה
האיסור על הדם, שקובע את השחיטה היהודית לאורך הדורות, מחייב את מקצוע
השוחט, הדורש לימוד והכשרה, והרבה עיסוק בעניין במשחטות בימינו. בימינו יש
אפילו עיסוק פוליטי בעניין, מאחר ויש טענה שהשחיטה היהודית היא אכזרית (אם
בכלל יש שחיטה לא אכזרית...).</span>

<span dir="rtl">האיסור הראשון על אכילת דם מופיע לאחר המבול:</span>

<u><span dir="rtl">ספר בראשית פרק ט</span></u>

<span dir="rtl">(ג) כָּל רֶמֶשׂ אֲשֶׁר הוּא חַי לָכֶם יִהְיֶה לְאָכְלָה כְּיֶרֶק עֵשֶׂב נָתַתִּי לָכֶם
אֶת כֹּל</span>:

<span dir="rtl">(ד) אַךְ בָּשָׂר בְּנַפְשׁוֹ דָמוֹ לֹא תֹאכֵלוּ</span>:

<span dir="rtl">(ה) וְאַךְ אֶת דִּמְכֶם לְנַפְשֹׁתֵיכֶם אֶדְרשׁ מִיַּד כָּל חַיָּה אֶדְרְשֶׁנּוּ וּמִיַּד
הָאָדָם מִיַּד אִישׁ אָחִיו אֶדְרשׁ אֶת נֶפֶשׁ הָאָדָם</span>:

<span dir="rtl">(ו) שֹׁפֵךְ דַּם הָאָדָם בָּאָדָם דָּמוֹ יִשָּׁפֵךְ כִּי בְּצֶלֶם אֱלֹהִים עָשָׂה אֶת
הָאָדָם:</span>

<span dir="rtl">מקובל שהציווי הראשון על האדם עם הבריאה היה לאכול רק אוכל
צמחוני, ואילו אחרי המבול, כשהתברר שהאל צריך להתפשר עם "רעת האדם", הותר
לו לאכול בשר, אך רק את הגוף, לא את הנפש, שמשום מה היא הדם.</span>

<span dir="rtl">רש"י (המאה ה 11) מנסה לקשור את אכילת הדם, עם איבר מן
החי, שזה איסור מובהק של צער בעלי חיים, ששייך אפילו לשבע מצוות בני
נוח.</span>

<u><span dir="rtl">רש"י על בראשית פרק ט פסוק ד</span></u>

<span dir="rtl">(ד) בשר בנפשו - אסר להם אבר מן החי כלומר כל זמן שנפשו בו
לא תאכלו הבשר</span>:

<span dir="rtl">בנפשו דמו - בעוד נפשו בו</span>:

<span dir="rtl">בשר בנפשו לא תאכלו - הרי אבר מן החי ואף בנפשו דמו לא
תאכלו הרי דם מן החי</span>:

<span dir="rtl">אבן עזרא, המאה השתים עשרה, נוטה לפשט, זיהוי הדם עם
הנפש.</span>

<u><span dir="rtl">אבן עזרא על בראשית פרק ט פסוק ד</span></u>

<span dir="rtl">(ד) אך בשר בנפשו דמו - כן טעמו. אך בשר עם נפשו שהוא דמו
לא תאכלו - כטעם לא תאכל הנפש עם הבשר. כי נפש כל בשר דמו בנפשו הוא. וזאת
הנפש המתנועעת והמרגשת היא הגוף:</span>

<span dir="rtl">ר' בחיי בן אשר, המאה ה-13, ספרד, למרות היותו קבליסט נותן
דוקא הסבר רציונלי, כאילו האיסור שייך למאבק באלילות.</span>

<u><span dir="rtl">רבנו בחיי על דברים פרק יב פסוק כג</span></u>

<span dir="rtl">(כג) רק חזק לבלתי אכול הדם. לפי שהיו ישראל שטופין באכילת
הדם בעבודת השדים לכך הוצרכה התורה להזהיר לא תאכלו על הדם, וגם בכאן הוצרך
לומר חזק ותתחזק ביצרך שתכנע ולא תאכלנו, ומטעם זה הוצרכה תורה להזכיר
איסורו כמה פעמים לפי שהיו רגילין בו הרבה והיו קשים לפרוש, וכל שכן כשהיה
מביא האדם לידי עבודת אלילים.</span>

<span dir="rtl">אם נחזור לתורה, נראה שהדם ממלא תפקיד מרכזי בתורת
הקורבנות, והוא מוקרב לאלוהים, וקשה שלא לראות בזה, את הקרבת נפש בעל החיים
כתחליף לנפש האדם. כאילו אנחנו משלמים בנפש בעלי החיים לאל, ומקבלים את גוף
בעל החיים, ומצילים את נפשנו אנו.</span>

<u><span dir="rtl">ספר ויקרא פרק יז</span></u>

<span dir="rtl">(י) וְאִישׁ אִישׁ מִבֵּית יִשְׂרָאֵל וּמִן הַגֵּר הַגָּר בְּתוֹכָם אֲשֶׁר יֹאכַל כָּל דָּם
וְנָתַתִּי פָנַי בַּנֶּפֶשׁ הָאֹכֶלֶת אֶת הַדָּם וְהִכְרַתִּי אֹתָהּ מִקֶּרֶב עַמָּהּ</span>:

<span dir="rtl">(יא) **כִּי נֶפֶשׁ הַבָּשָׂר בַּדָּם הִוא וַאֲנִי נְתַתִּיו לָכֶם עַל הַמִּזְבֵּחַ לְכַפֵּר
עַל נַפְשֹׁתֵיכֶם כִּי הַדָּם הוּא בַּנֶּפֶשׁ יְכַפֵּר**</span>**:**

<span dir="rtl">(יב) עַל כֵּן אָמַרְתִּי לִבְנֵי יִשְׂרָאֵל כָּל נֶפֶשׁ מִכֶּם לֹא תֹאכַל דָּם וְהַגֵּר
הַגָּר בְּתוֹכֲכֶם לֹא יֹאכַל דָּם</span>:

<span dir="rtl">(יג) וְאִישׁ אִישׁ מִבְּנֵי יִשְׂרָאֵל וּמִן הַגֵּר הַגָּר בְּתוֹכָם אֲשֶׁר יָצוּד צֵיד
חַיָּה אוֹ עוֹף אֲשֶׁר יֵאָכֵל וְשָׁפַךְ אֶת דָּמוֹ וְכִסָּהוּ בֶּעָפָר</span>:

<span dir="rtl">(יד) כִּי נֶפֶשׁ כָּל בָּשָׂר דָּמוֹ בְנַפְשׁוֹ הוּא וָאֹמַר לִבְנֵי יִשְׂרָאֵל דַּם כָּל
בָּשָׂר לֹא תֹאכֵלוּ כִּי נֶפֶשׁ כָּל בָּשָׂר דָּמוֹ הִוא כָּל אֹכְלָיו יִכָּרֵת:</span>

<span dir="rtl">טקס יום הכיפורים</span>

<u><span dir="rtl">ספר ויקרא פרק טז</span></u>

<span dir="rtl">(יא) וְהִקְרִיב אַהֲרֹן אֶת פַּר הַחַטָּאת אֲשֶׁר לוֹ וְכִפֶּר בַּעֲדוֹ וּבְעַד בֵּיתוֹ
וְשָׁחַט אֶת פַּר הַחַטָּאת אֲשֶׁר לוֹ</span>:

<span dir="rtl">......</span>

<span dir="rtl">(יד) וְלָקַח מִדַּם הַפָּר וְהִזָּה בְאֶצְבָּעוֹ עַל פְּנֵי הַכַּפֹּרֶת קֵדְמָה וְלִפְנֵי
הַכַּפֹּרֶת יַזֶּה שֶׁבַע פְּעָמִים מִן הַדָּם בְּאֶצְבָּעוֹ</span>:

<span dir="rtl">(טו) וְשָׁחַט אֶת שְׂעִיר הַחַטָּאת אֲשֶׁר לָעָם וְהֵבִיא אֶת דָּמוֹ אֶל מִבֵּית
לַפָּרֹכֶת וְעָשָׂה אֶת דָּמוֹ כַּאֲשֶׁר עָשָׂה לְדַם הַפָּר וְהִזָּה אֹתוֹ עַל הַכַּפֹּרֶת וְלִפְנֵי הַכַּפֹּרֶת</span>:

<span dir="rtl">(טז) וְכִפֶּר עַל הַקֹּדֶשׁ מִטֻּמְאֹת בְּנֵי יִשְׂרָאֵל וּמִפִּשְׁעֵיהֶם לְכָל חַטֹּאתָם וְכֵן
יַעֲשֶׂה לְאֹהֶל מוֹעֵד הַשֹּׁכֵן אִתָּם בְּתוֹךְ טֻמְאֹתָם</span>:

<span dir="rtl">(יז) וְכָל אָדָם לֹא יִהְיֶה בְּאֹהֶל מוֹעֵד בְּבֹאוֹ לְכַפֵּר בַּקֹּדֶשׁ עַד צֵאתוֹ
וְכִפֶּר בַּעֲדוֹ וּבְעַד בֵּיתוֹ וּבְעַד כָּל קְהַל יִשְׂרָאֵל</span>:

<span dir="rtl">(יח) וְיָצָא אֶל הַמִּזְבֵּחַ אֲשֶׁר לִפְנֵי יְהֹוָה וְכִפֶּר עָלָיו וְלָקַח מִדַּם הַפָּר
וּמִדַּם הַשָּׂעִיר וְנָתַן עַל קַרְנוֹת הַמִּזְבֵּחַ סָבִיב</span>:

<span dir="rtl">(יט) וְהִזָּה עָלָיו מִן הַדָּם בְּאֶצְבָּעוֹ שֶׁבַע פְּעָמִים וְטִהֲרוֹ וְקִדְּשׁוֹ מִטֻּמְאֹת
בְּנֵי יִשְׂרָאֵל:</span>

<span dir="rtl">הטקס מכיל עיסוק רב בדם בעל החיים, ועיקרו כפרה.</span>

<span dir="rtl">נפש בעל החיים מכפרת על נפש האדם, באה במקומו.</span>

<span dir="rtl">אך מהי הנפש?</span>

<span dir="rtl">בימי בית ראשון, לאורך התנ"ך, אנחנו מוצאים את המילה "נפש"
ובמקביל לה גם "רוח" או "נשמה", פשוט, כמה שמבדיל בין האדם החי והאדם המת.
המילים רוח ונשמה, מתקשרות בבירור לנשימה.</span>

<u><span dir="rtl">ספר בראשית פרק ב</span></u>

<span dir="rtl">(ז) וַיִּיצֶר יְהֹוָה אֱלֹהִים אֶת הָאָדָם עָפָר מִן הָאֲדָמָה וַיִּפַּח בְּאַפָּיו
**נִשְׁמַת** חַיִּים וַיְהִי הָאָדָם לְנֶפֶשׁ חַיָּה:</span>

<u><span dir="rtl">ספר בראשית פרק ז</span></u>

<span dir="rtl">(טו) וַיָּבֹאוּ אֶל נֹחַ אֶל הַתֵּבָה שְׁנַיִם שְׁנַיִם מִכָּל הַבָּשָׂר אֲשֶׁר בּוֹ רוּחַ
חַיִּים:</span>

<span dir="rtl">ואפשר לראות שהרוח, או הנשמה, אינם תכונה אנושית דוקא, אלא
תכונה של כל בעל חיים. לכן אין פלא שנפש החי מכפרת על נפש האדם. אם כי זה
נראה קצת אלילי.</span>

<span dir="rtl">המילה "נפש" עצמה היא יותר מורכבת. לפעמים היא פשוט
במשמעות של דמות, אדם,</span> PERSON<span dir="rtl">, ולפעמים האישיות של
האדם, הפנימיות שלו, החיוּת שלו:</span>

<span dir="rtl">"את הנפש אשר עשו בחרן" (למעשה את העבדים שרכשו שם, או את
המשפחה שהקימו שם..) אבל גם "נפשו קשור בנפשו", "בכל נפשך ובכל מאודך"
וכד'.</span>

<span dir="rtl">בספרות המאוחרת יותר "נפש" מופיעה גם כמצבה על קבר. "להקים
נפש".</span>

<u><span dir="rtl">תוספתא מסכת שקלים פרק א</span></u>

<span dir="rtl">מותר מתים למתים. מותר המת ליורשיו, רבי נתן אומר מותר המת
יהא מונח עד שיבא אליהו. ר' נתן אומר מותר המת בונין לו **נפש** ע"ג
קברו.</span>

<span dir="rtl">בימי בית שני, ההתייחסות לנפש, רוח, או נשמה,
משתנה.</span>

<span dir="rtl">מניחים שנצחיות הנשמה, ואמונות שונות בתחיית מתים, בעולם
הבא, וכו', נכנסו ליהדות דרך הדת הזורואסטרית (שמיסדה זרתוסטא חי אי שם
בימי הבית הראשון אצלנו). התקופה הרלוונטית להשפעתה על היהדות, היא כמובן
ימי הבית השני, עד הכיבוש ההלניסטי, אבל גם אחרי כן, מאות שנים היו יהודי
בבל תחת שלטון פרסי (עד תקופת האסלאם).</span>

<span dir="rtl">נצחיות הנשמה מאפשרת יצירה של רעיונות שונים לגבי עתידנו
לאחר המוות:</span>

<span dir="rtl">גלגול נשמות, גן עדן וגיהנום, ציפייה לתחיית מתים, או סתם
בילוי תחת כנפי השכינה ....</span>

<span dir="rtl">אבל, היא מאפשרת גם דיון וחקירה של מהות הנשמה, מפני שאם
הדם הוא הנפש, אנחנו בעולם הפיזי, אך אם הנשמה נפרדת מהגוף אנחנו בעולם
דואלי.</span>

<span dir="rtl">הדואליות של גוף-נפש היא התמורה הגדולה בחשיבה האנושית של
סוף העת העתיקה וימי הביניים, ועד ימינו אלה, היא בויכוח גדול.</span>

<span dir="rtl">אם הנפש (הרוח, הנשמה) איננה גוף, אז מהי?</span>

<span dir="rtl">בדואליות גוף-נשמה, אנחנו מתכוונים לכך, שלנשמה יש קיום
עצמאי גם ללא גוף.  
האם בתנ"ך אנחנו פוגשים את הדואליות של גוף ונשמה?  
לדעתי, מי שטוען, שבחזון העצמות היבשות של יחזקאל, קיימת דואליות כזו
טועה.</span>

<u><span dir="rtl">ספר יחזקאל פרק לז</span></u>

<span dir="rtl">(ח) וְרָאִיתִי וְהִנֵּה עֲלֵיהֶם גִּדִים וּבָשָׂר עָלָה וַיִּקְרַם עֲלֵיהֶם עוֹר
מִלְמָעְלָה וְרוּחַ אֵין בָּהֶם</span>:

<span dir="rtl">(ט) וַיֹּאמֶר אֵלַי הִנָּבֵא אֶל הָרוּחַ הִנָּבֵא בֶן אָדָם וְאָמַרְתָּ **אֶל הָרוּחַ**
כֹּה אָמַר אֲדֹנָי יֱהֹוִה **מֵאַרְבַּע רוּחוֹת בֹּאִי הָרוּחַ וּפְחִי בַּהֲרוּגִים הָאֵלֶּה
וְיִחְיוּ**</span>**:**

<span dir="rtl">(י) וְהִנַּבֵּאתִי כַּאֲשֶׁר צִוָּנִי וַתָּבוֹא בָהֶם הָרוּחַ וַיִּחְיוּ וַיַּעַמְדוּ עַל
רַגְלֵיהֶם חַיִל גָּדוֹל מְאֹד מְאֹד:</span>

<span dir="rtl">נראה ש"הרוח" היא עדיין אותה רוח שאלוהים נופח באדם
הראשון, כדי שיתחיל לנשום. גם "תחיית מתים" ספק אם יש כאן, שהרי גם על פי
הכתוב, זה משל בלבד לתקומת עם ישראל ואינו עוסק בנושא תחיית המתים.</span>

<span dir="rtl">לעומת זה יש לנו פסוק אחד, מספר קוהלת אמנם מימי בית שני,
שיש בו כבר גישה דואלית, כאשר קוהלת מתאר את סופנו המר (למזלנו במטפורות
שקשה להבינן):</span>

<span dir="rtl">  
<u>ספר קהלת פרק יב</u></span>

<span dir="rtl">(ו) עַד אֲשֶׁר לֹא יֵרָתֵק חֶבֶל הַכֶּסֶף וְתָרֻץ גֻּלַּת הַזָּהָב וְתִשָּׁבֶר כַּד עַל
הַמַּבּוּעַ וְנָרֹץ הַגַּלְגַּל אֶל הַבּוֹר</span>:

<span dir="rtl">(ז) **וְיָשֹׁב הֶעָפָר עַל הָאָרֶץ כְּשֶׁהָיָה וְהָרוּחַ תָּשׁוּב אֶל הָאֱלֹהִים אֲשֶׁר
נְתָנָהּ**:</span>

<span dir="rtl">(ח) הֲבֵל הֲבָלִים אָמַר הַקּוֹהֶלֶת הַכֹּל הָבֶל:</span>

<span dir="rtl">יש כאן "רוח" שנפרדת מהגוף ולא נעלמת כרוח, אלא שבה אל
האלהים אשר נתנה. אבל, "הכל הבל" משמעו, שזה תהליך טכני, שעדיין לא נכנסה
בו המשמעות המוסרית שתנתן לו בימי בית שני.</span>

<span dir="rtl">כאן הרוח שבה לאלוהים, אבל עדיין אין לכך משמעות
אישית.</span>

<span dir="rtl">והרי הוא מדגיש במקום אחר:</span>

<u><span dir="rtl">ספר קהלת פרק ט</span></u>

<span dir="rtl">(ה) כִּי הַחַיִּים יוֹדְעִים שֶׁיָּמֻתוּ **וְהַמֵּתִים אֵינָם יוֹדְעִים מְאוּמָה
וְאֵין עוֹד לָהֶם שָׂכָר** כִּי נִשְׁכַּח זִכְרָם</span>:

<span dir="rtl">(ו) גַּם אַהֲבָתָם גַּם שִׂנְאָתָם גַּם קִנְאָתָם כְּבָר אָבָדָה **וְחֵלֶק אֵין לָהֶם
עוֹד לְעוֹלָם** בְּכֹל אֲשֶׁר נַעֲשָׂה תַּחַת הַשָּׁמֶשׁ:</span>

<span dir="rtl">גם ספר תהילים שנכתב באותה תקופה טרם מכיר שיש בעולם נשמות
בלי גוף:</span>

<u><span dir="rtl">ספר תהילים פרק קטו</span></u>

<span dir="rtl">(טז) הַשָּׁמַיִם שָׁמַיִם לַיהֹוָה וְהָאָרֶץ נָתַן לִבְנֵי אָדָם</span>:

<span dir="rtl">(יז) **לֹא הַמֵּתִים יְהַלְלוּ יָהּ וְלֹא כָּל יֹרְדֵי דוּמָה**</span>:

<span dir="rtl">(יח) וַאֲנַחְנוּ נְבָרֵךְ יָהּ מֵעַתָּה וְעַד עוֹלָם הַלְלוּ יָהּ:</span>

<span dir="rtl">סיפור מעניין שאי אפשר להתעלם ממנו הוא סיפור שאול ובעלת
האוב. בעלת האוב מעלה לשאול את דמותו של שמואל המת, והיא אף מדברת
איתו:</span>

<u><span dir="rtl">ספר שמואל א פרק כח</span></u>

<span dir="rtl">(יג) וַיֹּאמֶר לָהּ הַמֶּלֶךְ אַל תִּירְאִי כִּי מָה רָאִית וַתֹּאמֶר הָאִשָּׁה אֶל
שָׁאוּל אֱלֹהִים רָאִיתִי עֹלִים מִן הָאָרֶץ</span>:

<span dir="rtl">(יד) וַיֹּאמֶר לָהּ מַה תָּאֳרוֹ וַתֹּאמֶר אִישׁ זָקֵן עֹלֶה וְהוּא עֹטֶה מְעִיל
וַיֵּדַע שָׁאוּל כִּי שְׁמוּאֵל הוּא וַיִּקֹּד אַפַּיִם אַרְצָה וַיִּשְׁתָּחוּ</span>:

<span dir="rtl">(טו) וַיֹּאמֶר שְׁמוּאֵל אֶל שָׁאוּל לָמָּה הִרְגַּזְתַּנִי לְהַעֲלוֹת אֹתִי
....</span>

<span dir="rtl">נושא "בעלת האוב" מעניין, הוא שייך לעולם המגיה, או
הכישוף, שאול רדף את כל המכשפים האלה, ולא ברור מדוע.</span>

<span dir="rtl">כאשר היא מעלה את דמותו של המת, רק היא רואה אותו.</span>

<span dir="rtl">אבל, ברור שיש אמונה עממית בקשר אל המתים, הדורשת תיווך של
מומחים לדבר.</span>

<span dir="rtl">מצד שני אין כאן "נשמה". שמואל עולה לא רק בשלמות גופו,
אלא אפילו עם מעילו...</span>

<span dir="rtl">לנצחיות הנשמה יש תפקיד חשוב בתורת השכר ועונש, לאחר שברור
לכולנו שעוונותינו ומעשינו הטובים אינם מקבלים את התגובה ההולמת מהאל, במשך
חיינו. אנחנו כולנו צדיקים וחוטפים מכות... (והאחרים רשעים ונהנים).</span>

<span dir="rtl">אין ברירה, ונשמתנו תקבל את שכרה או את עונשה לאחר
מותנו.</span>

<span dir="rtl">במשנה, סוף המאה השנייה, כבר העולם הבא מובן מאליו,
ולפעמים עדיף על העולם הזה...</span>

<u><span dir="rtl">משנה מסכת אבות פרק ד</span></u>

<span dir="rtl">(טז) רַבִּי יַעֲקֹב אוֹמֵר, הָעוֹלָם הַזֶּה דּוֹמֶה לַפְּרוֹזְדוֹר בִּפְנֵי הָעוֹלָם
הַבָּא. הַתְקֵן עַצְמְךָ בַפְּרוֹזְדוֹר, כְּדֵי שֶׁתִּכָּנֵס לַטְּרַקְלִין:</span>

<u><span dir="rtl">משנה מסכת בבא מציעא פרק ב</span></u>

<span dir="rtl">אֲבֵדַת אָבִיו וַאֲבֵדַת רַבּוֹ, שֶׁל רַבּוֹ קוֹדֶמֶת, שֶׁאָבִיו הֵבִיאוֹ לָעוֹלָם
הַזֶּה. וְרַבּוֹ שֶׁלִּמְּדוֹ חָכְמָה מֵבִיאוֹ לְחַיֵּי הָעוֹלָם הַבָּא.</span>

<span dir="rtl">עונים על השאלה, למי משיבים קודם אבדה, או מי חשוב יותר,
האב או הרב. ולומדים שהרב חשוב יותר כי הוא מביאו לחיי עולם הבא. כלומר,
חיי עולם הבא עדיפים, ולימוד התורה הוא המבטיח אותם.</span>

<span dir="rtl">בין הספרות הקדומה והספרות התנאית יש לנו כרגיל חור גדול,
שמתמלא בקושי רב לפעמים. למשל, יוסף בן מתתיהו במאה הראשונה כותב:</span>

<span dir="rtl"><u>תולדות מלחמת היהודים ברומאים, תרגום ליזה אולמן, ספר
ב' פסקה 162-165.</u></span>

<span dir="rtl">"משתי האסכולות האחרות שהזכרתי קודם לכן נחשבים הפרושים
כאנשים המפרשים את החוקים בדיוק הרב ביותר וכאסכולה המנהיגה. הם מייחסים
הכול לגורל ולאלוהים, וחושבים כי הברירה לעשות את הישר או לא לעשותו נתונה
בעיקר בידי האדם, אך הגורל מסייע בכל מעשה. **הם סבורים שנפש האדם אינה
מתכלה**, אך רק נפשות הטובים עוברות לגוף אחר, ואילו נפשות הרשעים מתייסרות
בעונש נצחי"</span>

<span dir="rtl">"הצדוקים... הם כופרים בהישאורת הנפש ובשר בעונש אחרי
המוות"</span>

<span dir="rtl">מעניין, שלפי תיאורו את הפרושים במאה הראשונה (לפני חורבן
הבית) הם לא מדברים על גן עדן, אלא על חזרה של הצדיקים לחיים בעולם הזה,
ולרשעים אולי, קיים גיהינום.</span>

<span dir="rtl">כמובן, גם "הברית החדשה" מכילה כבר את האמונה בהישארות
הנפש, ושם גם מוזכר גם גורל הצדיקים בשמיים.</span>

<span dir="rtl">נקל לגמל לעבר בנקב המחט מבוא עשיר אל-מלכות
האלהים</span>: <span dir="rtl">(הבשורה על פי מרקוס),</span>

<span dir="rtl">ולפי הדיון שקודם לפסוק, ברור שמלכות האלהים היא אחרי
המוות.</span>

<span dir="rtl">אך יש רק זמנים משוערים של כתיבת חלקיה של הברית החדשה.
לגבי יוסיפוס פלביוס אנחנו יודעים בדיוק את זמנו.</span>

<span dir="rtl">הישארות הנפש מאפשרת גם את האמונה בתחיית המתים, שהיא
אפילו אחד מעיקרי האמונה של הרמב"ם.</span>

<span dir="rtl">בקבלה (ימי הבינים), תחיית המתים מתוארת כתהליך פשוט, כמו
חלוקת כספי ביטוח לאומי:</span>

<u><span dir="rtl">זהר מנוקד/תרגום/ זהר חדש פרשת בראשית</span></u>

<span dir="rtl">\[אָמַר רַבִּי יִצְחָק, בּא תִשְׁמַע, יְהִי מְאֹרֹת בִּרְקִיעַ הַשָּׁמַיִם. רַבִּי יִצְחָק
אָמַר, כְּשֶׁהַקָּדוֹשׁ בָּרוּךְ הוּא מְחַיֶּה אֶת הַמֵּתִים וְיַעֲבִיר כָּרוֹז עַל כָּל צִיּוּן וְצִיּוּן, בְּאוֹתוֹ
הַזְּמַן תֵּרֵד אוֹתָהּ הַנְּשָׁמָה, כְּמוֹ הָאוֹר וְהַמָּאוֹר שֶׁיָּאִיר בָּאוֹר שֶׁל רְקִיעַ הַשָּׁמַיִם עַל אוֹתוֹ
הַגּוּף שֶׁיִּתְעוֹרֵר מִן הָאָרֶץ. זֶהוּ שֶׁכָּתוּב יְהִי מְאֹרֹת בִּרְקִיעַ הַשָּׁמָיִם. וְלָמָּה? לְהָאִיר עַל
הָאָרֶץ, עַל אוֹתוֹ הַגּוּף שֶׁיּוֹצֵא מִן הָאָרֶץ.\]‏</span>

<span dir="rtl">כבר במדרשים המוקדמים יותר עוסקים יותר במהות הנשמה, נושא
שמתפתח יותר בקבלה ובחסידות.</span>

<u><span dir="rtl">מדרש רבה דברים - פרשה ב פסקה לו</span></u>

<span dir="rtl">(לז) ואהבת את ה' אלהיך בכל לבבך ובכל נפשך מהו בכל לבבך
ובכל נפשך בכל נפש ונפש שברא בך אמר ר' מאיר על כל נשימה ונשימה שאדם מעלה
חייב לקלס את יוצרו מנין שנאמר (תהלים קנ) כל הנשמה תהלל יה. א"ר סימון
**חמשה שמות נקראו לנפש ואלו הן רוח נפש נשמה חיה יחידה.**</span>

<span dir="rtl">ורבים מתשמשים בראשי תיבות נרנח"י, או נפש, רוח, נשמה,
נר"ן.</span>

<u><span dir="rtl">מדרש רבה בראשית - פרשה יד פסקה ט</span></u>

<span dir="rtl">(ט) חמשה שמות נקראו לה, נפש, רוח, נשמה, יחידה, חיה. נפש
זה הדם שנאמר (דברים יב) כי הדם הוא הנפש. רוח שהיא עולה ויורדת שנאמר
(קהלת ג) מי יודע רוח בני האדם העולה היא למעלה. נשמה זו האופיה דברייתא
אמרין האופיתא טבא \[הוא שהבריות אומרים, נשימה טובה\]. חיה שכל האברים
מתים והיא חיה. בגוף יחידה שכל האברים משנים שנים והיא יחידה.</span>

<span dir="rtl">וכך אלו לא רק חמישה שמות, אלא חמש תכונות.</span>

<u><span dir="rtl">זוהר חלק ב דף קנח/ב</span></u>

<span dir="rtl">ואהבת את יהו"ה אלהי"ך, בכל לבבך דהיינו גופא, ובכל נפשך
דהיינו נשמתא, דחמש שמהן אית לה, נשמה, רוח, נפש, חיה, יחידה, ובכל מאדך,
בכל ממונא דילך....</span>

<span dir="rtl">אצל אבן עזרא, לבעלי החיים יש נפש אך אין נשמה, וכנראה כאן
כבר אלו דרגות.</span>

<u><span dir="rtl">אבן עזרא על בראשית פרק ז פסוק כא</span></u>

<span dir="rtl">ויתכן להיות כל אשר נשמת רוח חיים באפיו שב אל האדם, כי לא
מצאנו נשמה חוץ מנשמת האדם.</span>

<span dir="rtl">והנה פירוט דרגות הנשמה מספרות מאוחרת:</span>

<u><span dir="rtl">ספר מאור ושמש - פרשת שלח</span>
<span dir="rtl">(קלונימוס בן קלמן אהרון אפשטיין 1877)</span></u>

<span dir="rtl">חמשה מדריגות המה נפש רוח נשמה חיה יחידה, ומתחילה לבוא אל
מדריגת הנפש ואחר כך אל מדריגת הרוח, היינו לדבר דברי קדושים וברורים
במחשבה זכה וצלולה לה' יתברך, כמו שאמר הכתוב (בראשית ב, ז) ויהי האדם לנפש
חיה, ותרגומו לרוח ממללא, דהיינו שיכול לדבר דיבורים קדושים ברורים וצלולים
לה' יתברך כנ"ל, ואחר כך אל מדריגת נשמה, ואחר כך למדריגת חיה, דהיינו
להדביק עצמו בחי חיים, וכאשר בא אל הארבעה מדריגות האלו ממילא מדבק עצמו
באחדותו יתברך. והבעל תשובה צריך **לכל הפחות לבוא אל שלושה מדריגות**, נפש
רוח נשמה, לעשות מהם קומה שלימה, ולהודות לה' יתברך בתפילה...</span>

<span dir="rtl">כלומר, לא כל אחד הוא בעל כל חמשת דרגות הנשמה. ניתן לחיות
גם עם פחות.</span>

<span dir="rtl">בשפתנו אנו, במרכז לקבלה ויהדות, ברשת, נקבל את הפירוט
המלא של הרכב נשמתנו, וגורלה (עם קיצורים וקיצוצים שלי):</span>

**"<span dir="rtl">ויצר ה' את האדם מן האדמה ויפח באפיו נשמת חיים ויהי
האדם לנפש חיה</span>".**  
  
<span dir="rtl">חכמת </span>**<span dir="rtl">קבלה</span>** <span dir="rtl">מלמדת
כי באדם פועלת בהרמוניה מערכת דינמית של חמישה כוחות רוחניים. הם אלה
המפעילים את המכונה האנושית המופלאה , היא נזר הבריאה, ונקראים בשמות :
"נפש", "רוח", "נשמה", "חיה", "יחידה</span>".  
<span dir="rtl">ובראשי תבות : נר"ן ח"י . חמשת החלקים מחולקים כנגד חמישה
עולמות רוחניים : אדם קדמון, אצילות, בריאה, יצירה, עשיה. בעוד שדרגות נר"ן
שוכנות באדם הלכה למעשה, שתי הדרגות הנוספות , ח"י, הינן אסטרליות תחושתיות
ומקרינות על האדם את אורן מעולמות עליונים</span>.  
  
<span dir="rtl">במאמר זה אציג מזוית צרה את מהות הנר"ן ח"י ואת מידת
השפעתם על האדם. יובן למעיין בנאמר כי אינני מתיימר ולו לרגע להכיל בדברים
הבאים את כלל הרבדים וההיבטים השונים אודות הנושא המדובר וכי כל האמור הינו
בבחינת קוצו של יוד</span>.  
  
**"<span dir="rtl">נפש"- הדם, שנאמר בתיקוני הזוהר " כי הדם הוא הנפש
ועפרא דמכסיא עליו</span>".**  
<span dir="rtl">נחצבה מעולם העשיה. מבטאת את החלק הרוחני הנמוך ביותר באדם
וקיימת בכל צורות החיים. מהות הנפש היא כיסופים לאותו תענוג עליון שממנו
יצאה. ....כל זמן שהנפש מולבשת באדם היא לעולם תשתוקק לסיפוק ולתחושת תענוג
(רצון לקבל). מכאן נובע הרצון לשווי משקל (הומאוסטזיס כפי שמגדיר זאת
מסלאו) שבין הדחף לסיפוק. הנפש היא החלק הבסיסי המחבר בין הגוף לבין הנשמה
ומקום משכנה בכבד.</span>

**"<span dir="rtl">רוח"- "אמר קהלת מי יודע רוח בני האדם העולה היא למעלה"
(זוהר)</span>.**  
<span dir="rtl">נחצבה מעולם היצירה. מייצגת את השאיפות ואת עולם הרגשות-
שמחה, כעס, גאווה ועוד.מקום משכנה בלב ובשונה מהנפש המצויה בכל בעלי החיים
,קיימת רק בבן האנוש. "הרוח" היא היכולת המוגברת להרחבת גבולות "האני"
הסוביקטיבי ביחס לתמונה האוביקטיבית הרחבה. ....</span>

**"<span dir="rtl">נשמה"- הנשמה מקורה עליון והיא נחצבה מעולם
הבריאה</span>. **<span dir="rtl">החלק הרוחני הייחודי לאדם ושאינו קיים
באף ייצור אחר. היא העל מודע העמוק שבאדם. הגרעין הפנימי של אישיותנו שאינו
מתכלה לעולם וחי חיי נצח. היא החלק הטהור ביותר ואין אפשרות לפגום בה אלא
לעמעם ולערפל את התגלמותה והופעתה בחיי האדם. בלילה עולה ונפרדת מהגוף ושבה
אליו בבוקר .... ולפיכך מקום משכנה במוח האדם..... יובן למעיין כי כל
הדרכים הפילוסופיות המגדירות את רעיון הנשמה נפגשות בסופו של דבר באותה
הנחת יסוד הקובעת כי לנשמת האדם חיים עצמאיים נצחיים שמקורם בעולמות
עליונים.</span>

**"<span dir="rtl">חיה"- מייצגת את האנרגיה הרוחנית הרביעית במספר הסובבת
סביב האדם</span>.** <span dir="rtl">גבוהה לאין שיעור במעלתה מהנפש. מקיפה
את האדם ועוטפת אותו באור רוחני עצום (אור מקיף) הנקרא "הילה". ככל שמדרגתו
הרוחנית של האדם גבוהה יותר,למשל בזמן תפילה ובהנחת תפילין, כך ישתנה צבע
ההילה המקיפה אותו, מה שיעיד בוודאי על מצבו הרוחני באותו רגע.
 .....</span>

**"<span dir="rtl">יחידה" – הדרגה הרוחנית הגבוה
ביותר</span>.** <span dir="rtl">נמצאת מעל ראשו של האדם ואינה מתלבשת בו.
אור היחידה נמשך מאור "האין סוף" שם מקור הנצח. למעשה מדובר באור רוחני
עצום מעל לכל הידוע, המוכר והמצוי כזה הנשגב מבינתו של האדם.</span>

<span dir="rtl">לסיכום, במאמר זה ניסיתי להאיר במקצת את נושא דרגות
נר"ןח"י . יובן למעיין בנאמר כי לעיתים נדרש האדם **לעבור מספר גילגולי
חיים** על מנת לזכות לאחת מדרגות נר"ן  ח"י. כלומר, בגלגלול ראשון מקבל
האדם נפש דנפש ואח"כ רוח דנפש ובגלגול נוסף מתחיל לקבל את מדרגת הרוח על כל
חלקיה השונים ולבסוף יחזור בגלגול נוסף לקבל את מדרגת הנשמה. כאשר מסיים
האדם את כל מדרגות נר"ן הוא מפסיק לבוא בגלגול ונשמתו שבה אל חיק הבורא
ועולה אל גן עדן עליון</span>.  
  
<span dir="rtl">מוגש בברכה</span>  
<span dir="rtl">יצחק אהרון, ראש מרכז "חכמה</span>".

<span dir="rtl">השקפה זו מסייעת לתפיסה של הערצה של אנשי רוח מורמים מעם
כמו "הצדיקים" בחסידות, או "מורי הדור" וכד'. שאת שתי הדרגות האחרונות רק
הם עשויים לקבל.</span>

<span dir="rtl">ואם הזכרנו גלגול נשמות, הרי גלגול נשמות היא אמונה הקיימת
בדתות שונות ומגוונות:</span>

<span dir="rtl">בהינודאיזם חוק "שימור הנשמות" פועל, הנשמה שהיא נצחית, רק
מחליפה גופים.</span>

<span dir="rtl">היום אנחנו רואים אצל הדרוזים השקפה חזקה של גלגול נשמות,
לפחות אצל מי שלא מת מוות טבעי.</span>

<span dir="rtl">ביהדות הקדומה והרציונלית בימי הביניים הייתה התנגדות
להשקפה הזו, אך היא נכנסה לקבלה ולחסידות.</span>

<u><span dir="rtl">שער הגלגולים - הקדמה יד</span> <span dir="rtl">(נכתב
על ידי ר' חיים ויטאל, מיוחס לאר"י, צפת, המאה ה-16)</span></u>

<span dir="rtl">דע, כי אע"פ שתמצא כתוב אצלינו במקומות רבים, כי פלוני
נתגלגל בפלוני, ואחר כך בפלוני וכו', אל תטעה לומר כי הנשמה הראשונה עצמה,
היא המתגלגלת תמיד. אבל הענין הוא, כי הנה כמה שרשים לאין קץ נתחלקו נשמות
בני אדם, ובשרש אחד מהם יש כמה נצוצות נשמות לאין קץ, ובכל גלגול וגלגול
נתקנים קצת נצוצות מהם, ואותם נצוצות שלא נתקנו, חוזרים להתגלגל להתקן.
ואותם שכבר נתקנו, אינם מתגלגלים, אמנם עולים ועומדים במדרגה הראויה
להם:</span>

<span dir="rtl">(כך שהיה לראש מרכז "חכמה" על מי לסמוך).</span>

<span dir="rtl">מיחזור הנשמות פותר בעיה אקולוגית בשמים, אין אינפלציה
בנשמות, אך יוצר בעיות אחרות...</span>

<span dir="rtl">הרציונליסטים, המתנגדים למיסטיקה מסוגיה, עדיין רואים
נצחיות לנשמה (אין ברירה) אך בצורות אחרות.</span>

<u><span dir="rtl">אבן עזרא על תהילים פרק מט פסוק טז</span></u>

<span dir="rtl">- כבר הזכרתי בספר כי הנפש והנשמה והרוח שם א' לנשמת אדם
העליונה העומדת לעד ולא תמות, ונקראה נפש גם רוח בעבור שלא תראה לעין ....,
על כן אמר אך אלהי' יפדה נפשי מיד שאול. שלא יתכן שהוא אומר שלא ימות כשאר
בני אדם, כי מי גבר יחיה ולא יראה המות, וזה טעם **יקחני שתדבק נשמתו בנשמה
העליונה שהיא נשמת השמים וכמוהו כי לקח אותו אלהים ואחר כבוד
תקחני:**</span>

<span dir="rtl">זוהי השקפה אריסטוטלית קלאסית, שלפיה הנשמה מתאחדת לאחר
המוות עם "נשמה עליונה", ועל כך היו הויכוחים בימי הביניים. אבן סינא
המוסלמי, למשל, התעקש שנפש נשארת ביחידותה, בנפרדותה, ולא הופכת לחלק מנשמה
אלוהית אחת, וכן גם הרלב"ג והרמב"ם אצלנו.</span>

<span dir="rtl">בעת החדשה, הלך שפינוזה רחוק הרבה יותר, וראה את נפשנו גם
בימי חיינו כחלק מנפש עולמית, שאינה נפרדת מהעולם, אלא היא הפנים הרוחניות
שלו.</span>

<u><span dir="rtl">הקדמות הרמב"ם - הקדמת הרמב"ם לפרק חלק</span></u>

<span dir="rtl">וכן אמרו ע"ה (ברכות יז ע"ב) העוה"ב אין בו לא אכילה ולא
שתיה ולא רחיצה ולא סיכה ולא תשמיש, אלא צדיקים יושבים ועטרותיהם בראשיהם
ונהנים מזיו שכינה. רוצה לומר באמרו ועטרותיהם בראשיהם, **השארות הנפש
בקיום המושכל להם** והוא הבורא יתברך, והיות הוא רוצה לומר המושכל והוא דבר
אחד כמו שזכרוהו גדולי הפילוסופים בדרכים יארך ביאורם בכאן. ואמרו ונהנים
מזיו שכינה, רצונו לומר שאותן הנשמות **מתענגות במה שמשיגות ויודעות מאמיתת
הבורא יתברך,** כמו שמתענגות חיות הקודש ושאר מדרגות המלאכים במה שהם
משיגים ויודעים ממציאותו. הנה כי הטובה והתכלית האחרון הוא להגיע אל החברה
העליונה הזאת, ולהיות בכבוד הזה ובמעלה הנזכרת וקיום הנפש כמו שביארנו עד
אין סוף בקיום הבורא יתברך שהוא סיבת קיומה, לפי שהשיגה אותו כמו שנתבאר
בפילוסופים הראשונים, וזה הוא הטוב הגדול אשר אין טוב להקיש לו, ואין תענוג
שידמה לו, כי איך ידמה התמיד אשר אין לו סוף וקץ בדבר הנפסק, וזה שאמר
(קידושין לט, חולין קמב.) למען ייטב לך והארכת ימים לעולם שכולו ארוך.
והרעה השלמה והנקמה הגדולה הוא שתכרת הנפש ותאבד ושלא תהיה חיה וקיימת,
והוא הכרת הכתוב בתורה כמו הכרת תכרת הנפש ההיא.</span>

<span dir="rtl">הרמב"ם נהנה מהעיון והלימוד, ורואה בכך את שיא העונג,
וממילא מצפה לכך גם בחיי הנצח של הנשמה.</span>

<span dir="rtl">ואולי שיא הרציונליזם אצל הרלב"ג – רק מה שאתה לומד נשאר
בנשמה הנצחית...</span>

<u><span dir="rtl">ספר מלחמות השם לרלב"ג - מאמר ששי - פרק שמיני</span>
<span dir="rtl">(לוי בן גרשום, המאה ה-13)</span></u>

<span dir="rtl">וכן היה רוצה לומר שכבר ברא השם יתברך בזה האופן את האדם
בצורה האנושית המיוחסת לו, והוא השכל ההיולאני, ולזה ברא אותו בצלם
העליונים באופן מה, כי הם בעלי שכל, ...</span>

<span dir="rtl">.......</span>

<span dir="rtl">וראוי שתדע שכבר זכרה התורה בביאור בספור ההוא, **שהשכל
הנקנה הוא נצחי**. וזה שכבר יאמר שהאדם היה לנפש חיה, רוצה לומר שכבר ימצא
מההבדל בין נפשו ובין נפשות שאר בעלי חיים, שנפש האדם יש לה כח על **שתהיה
חייה וקיימת בעצמותה**, מה שאין כן בשאר בעל חיים.</span>

<span dir="rtl">...</span>

<span dir="rtl">ולזה טעו האומרים שהתורה לא העירה בענין ההצלחה הנפשית
טעות נפלאה, אבל הקדימה התורה זכירתו, לפי שבזולת זה לא יהיה תועלת בענין
מה שיתישר אליו התורה משלמות הנפש בעיון, **אשר תכליתו ההשגה לבד**, אבל
יהיה זה ההשתדלות ממנה לבטלה, ולזה חויב שתקדים התורה ההודעה בענין ההשארות
הנפשיי, כי הוא התכלית אשר בעבורו ראוי **שישתדל כל משתדל בקנין שלמות
הנפש**:</span>

<span dir="rtl">הקטע האחרון אומר בקצרה, שאם לא היה האדם זוכה לחיי נצח של
שכלו הנקנה (הלומד), הרי העיון בתורה היה לבטלה, מפני שסוף האדם
למות.</span>

<span dir="rtl">אבל אנחנו, שלא כמו הקדמונים, ולא כמו חכמינו בימי הביניים
פשוט לא יודעים...</span>

<span dir="rtl"><u>השאלה הלא פתורה של הפילוסופיה המודרנית</u></span>

<span dir="rtl">בדרך כלל המדע המודרני לא עוסק במושגים שהוא לא יכול
למדוד, כלומר, שאינו יכול לבחון תופעות הנגרמות על ידיהם, בכלים
פיזיקלים.</span>

<span dir="rtl">כמובן, שהמדע חוקר את טבע האדם הן מהבחינה הגופנית, והן
מהבחינה ההתנהגותית. אבל אין לו שום כלים לבחון מושג כמו "נשמה", **כשהוא
נפרד מהאדם**, אם ממש, ואם כאפשרות.</span>

<span dir="rtl">לכן ההשקפה הדואלית, של גוף ונפש כשני מושגים נפרדים, היא
לא מדעית, אלא נתונה לאמונה. ברור שהדתות מטבען מחזיקות באמונה
הדואלית.</span>

<span dir="rtl">רוב המדענים היום, נוטים להאמין שכל מהותנו יכולה להיות
מוסברת על ידי חוקים פיזיקליים וכימיים, כלומר אנחנו גוף בלבד, גם אם כיום
אין בכוחנו להסביר תופעות משמעותיות, כמו חופש הרצון.</span>

<span dir="rtl">כנגד זה, עומדת תחושתנו הטבעית, שיש לנו כוח רצון, יכולת
החלטה, יכולת יצירה וכיוצא באלו תכונות שהן מנוגדות לתיאורנו כמכונה, כמו
שאפשר להסיק מהתאוריות המדעיות.</span>

<span dir="rtl">מתוך כך, יש ביסוס בהרגשה, למאמין הדתי.</span>

<span dir="rtl">לכן קיימות, לכאורה שתי אפשרויות (לכאורה, מפני שלא פעם
מתגלות אפשרויות נוספות):</span>

<span dir="rtl">או שקיימת דואליות. ואז נפש היא מושג שהמדע טרם הגיע אליו,
או לא יכול להגיע לחקירתו בכלל. זוהי תפיסה דתית או קרובה לדתית.</span>

<span dir="rtl">האפשרות השנייה שהיכולת האנושית, הן הרגשית והן השכלית,
היא בכל זאת יכולת של "מכונה", אבל היא מסובכת ביותר ועדיין רחוקה מלהיות
ברורה.</span>

<span dir="rtl">אם כך אז כל התחושות שלנו, של חופש הרצון והבחירה, והיצירה
המקורית וכד', הן אשליות שאותה "מכונה אנושית" הטביעה בנו, במהלך
האבולוציה, פשוט מפני שאשליות אלו עוזרות להישרדותנו.</span>
