**<span dir="rtl"><u>פרשת קרח – מאבק האליטות</u></span>**

**<span dir="rtl">במדבר ט"ז</span>**

<span dir="rtl">(א) וַיִּקַּח קֹרַח בֶּן יִצְהָר בֶּן קְהָת בֶּן לֵוִי וְדָתָן וַאֲבִירָם בְּנֵי אֱלִיאָב
וְאוֹן בֶּן פֶּלֶת בְּנֵי רְאוּבֵן:</span>

<span dir="rtl">(ב) וַיָּקֻמוּ לִפְנֵי משֶׁה וַאֲנָשִׁים מִבְּנֵי יִשְׂרָאֵל חֲמִשִּׁים וּמָאתָיִם נְשִׂיאֵי
עֵדָה קְרִאֵי מוֹעֵד אַנְשֵׁי שֵׁם:</span>

<span dir="rtl">(ג) וַיִּקָּהֲלוּ עַל משֶׁה וְעַל אַהֲרֹן וַיֹּאמְרוּ אֲלֵהֶם רַב לָכֶם כִּי <u>כָל
הָעֵדָה כֻּלָּם קְדשִׁים</u> וּבְתוֹכָם יהוה וּמַדּוּעַ תִּתְנַשְּׂאוּ עַל קְהַל יהוה:</span>

<span dir="rtl">.....</span>

<span dir="rtl">(יב) וַיִּשְׁלַח משֶׁה לִקְרֹא לְדָתָן וְלַאֲבִירָם בְּנֵי אֱלִיאָב וַיֹּאמְרוּ לֹא
נַעֲלֶה:</span>

<span dir="rtl">(יג) <u>הַמְעַט כִּי הֶעֱלִיתָנוּ מֵאֶרֶץ זָבַת חָלָב וּדְבַשׁ לַהֲמִיתֵנוּ בַּמִּדְבָּר
כִּי תִשְׂתָּרֵר עָלֵינוּ גַּם הִשְׂתָּרֵר:</u></span>

<span dir="rtl">(יד) אַף לֹא אֶל אֶרֶץ זָבַת חָלָב וּדְבַשׁ הֲבִיאֹתָנוּ וַתִּתֶּן לָנוּ נַחֲלַת שָׂדֶה
וָכָרֶם הַעֵינֵי הָאֲנָשִׁים הָהֵם תְּנַקֵּר לֹא נַעֲלֶה:</span>

**<span dir="rtl">שתי טענות כנגד משה:</span>**

**<span dir="rtl">1. כולנו קדושים, אין לך יתרון על אף אחד.</span>**

**<span dir="rtl">2. אתה כישלון...</span>**

**<span dir="rtl">וצריך להודות שטענותיו של קורח בהחלט משכנעות.</span>**

**<span dir="rtl">וכך מתייחסת לעניין האנציקלופדיה יהודית, באתר מכללת
הרצוג, ערך "קורח", וזה, כמובן, מנקודת השקפה דתית:</span>**

<span dir="rtl">ניתן להוסיף לפרשנות זו שקורח ערער למעשה על רעיון הבחירה
וההפרדה. קורח טען כי כל העדה כולם קדושים ובתוכם ד', ואנו מוצאים הד
לטענתו לאורך הדורות כולם. לא ניתן לבטל את הטיעון הזה לחלוטין. לכאורה
דווקא אנו, שמאמינים כי הבריאה כולה היא גילוי של הקב"ה והכל ממקור אחד בא,
צריכים לכאורה להזדהות עם טענה זו. העיקרון כי כל האנושות כולה נבראה בצלם
אלוקים, ושאדם הראשון הוא אבי כולנו מחייבת לכאורה להגיע למסקנה כי כולנו
שווים וכולנו זהים, וכל תהליך הפרדה – בין ישראל לעמים, בין כהן לישראל,
בין גברים לנשים – הוא תהליך שאינו ראוי</span>.  
  
<span dir="rtl">הבעיה היא, שאמנם האמת שיש בזהות שיש בין בני אדם, והחובה
הכללית לשמור על צלם אלוקים שבכל אדם ולהאמין כי בכל אחד מכל עם יש עולם
מלא היא אמת נצחית, <u>אולם אין היא כל האמת. שכן, במקביל לזהות ולשוויון
שבין כל האנושות, ישנה הבחנה והפרדה. ריבונו של עולם קידש את עמו בישראל
בקדושה מיוחדת, ציווה עליו מצוות מיוחדות הכרוכות בקדושה זו, גילה לו את
סוד הזמנים המקודשים השונים זה מזה, ונתן לו ארץ קדושה מיוחדת.</u> הקדושה
היא הבחנה והבדלה. היא אומרת שיש מדרגות במציאות, שיש התנהגויות קדושות
והתנהגויות לא קדושות, שיש מקומות בהם ריבונו של עולם מתגלה והופך אותם
לקדושים ומקומות חול שהם תוצאה של הבריאה האלוקית אך אינם מקומות התגלות,
ועוד עניינים רבים מעין אלה</span>.

**<span dir="rtl">התפיסה של שוני בין בני אדם היא, כמובן, תפיסה של כולנו.
אך בעוד שהתפיסה הליברלית מתייחסת לאדם כסובייקט, כלומר כאישיות בפני עצמה,
עם תכונותיו שלו, ומבחינה בין בני האדם על פי תכונותיהם, הרי הגישה ההלכתית
מתייחסת לאדם כבעל מהות <u>מתוקף שייכותו לקטגוריה מסויימת</u>, מיום
היוולדו.</span>**

**<span dir="rtl">(הליברלית אינה דווקא הבחנה מודרנית, הנבואה, למשל, נוטה
לכיוון הליברלי).</span>**

**<span dir="rtl">כלומר, התפיסה הליברלית היא אופקית, והתפיסה הדתית היא
אנכית, היררכית.</span>**

**<span dir="rtl">גישה של הבחנה אתנית היררכית מצויה אצל "הכוזרי" א, קטו,
והיא גישה הנפוצה ביהדות האורתודוקסית היום. הביטוי שלה אצל הכוזרי הוא
ביחס לגר:</span>**

<span dir="rtl">ואם הגר מתחזק ומקבל עליו ללכת בדרך זו כבר זכה לו ולזרעו
במדה מרובה של קרבה לאלוה. אך גם אחרי אשר קבל עליו כל אלה לא ישוה הגר לבן
ישראל מלדה <u>כי בן ישראל רק הוא ראוי לנבואה, ואלו הגרים תכלית אפשרותם
בקבלם מבני ישראל את תורתם היא להיות לחסידים ולחכמים אך לא
לנביאים.</u></span>

**<span dir="rtl">(אגב, נבואה אצל הכוזרי, היא "קירבה לאלוהים" ולא דווקא
האידיאולוגיה של נביאי ישראל, וצריך לשים לב ל"מילון מושגים" בתקופות
שונות, והדבר לא קל)</span>**

**<span dir="rtl">ר' צדוק הכהן מלובלין, (1823 – 1900), מגדולי החסידות,
מתייחס לשאלת ההבחנה הקטגוריאלית שצויינה למעלה, ומפגין גישה ליברלית
עקרונית (או אי-נוחות עם הגישה ההלכתית המסורתית).</span>**

**<span dir="rtl">"פרי צדיק" פרשת קרח, א.</span>**

<span dir="rtl">וזה היה טענת קרח שכיון שבאמת בשעת מתן תורה היה ראוי
להיות התיקון האמיתי כמו שיהיה לעתיד. וזה שטען כי כל העדה כולם קדושים
וכולם שמעו בסיני אנכי ה' אלהיך (כמו שדרשו במדרש רבה) ובתוכם ה'<u>,
והיינו כמו שיהיה לעתיד שהקדוש ברוך הוא יושב ביניהם והם סביב במחול וכאמור
ובעיגול אין שום מדריגות כנ"ל,</u> ומדוע תתנשאו על קהל ה' **\[אגב, תפיסת
המעגל כשלמות, היא מסורת יוונית, וצדוק הכהן מתרגם אותה לתפיסת שוויון
המעלה\]**. וכן הוא באמת כשיש התגלות מדת עתיקא **\[המידה של עתיקא, ועתיקא
הוא מכינויי האל שמייצג את החסד והרחמים, בקבלת הזוהר\],** כמו שהיה
ההתגלות בשעת מתן תורה, דכתיב פנים בפנים דבר ה' עמכם. וכמו ההתגלות שהיה
בקריעת ים סוף, שהיה גם כן ממדת עתיקא, כמו שאמר בזוהר הקדוש (ח"ב נ"ב ב')
דבעתיקא תליא. ואיתא במכילתא ובזוהר הקדוש (שם ס"ד ב') <u>ראתה שפחה על הים
מה שלא ראה יחזקאל **\[הכוונה לחזון יחזקאל שבו השמים נפתחים וכו'\]**,
והיינו שהשפחה ראתה כמו הגדול שבישראל הכל שוים, כיון דבעתיקא תליא, אז אין
שום מדרגות וכן היה במתן תורה גם כן.</u> וכמו שנאמר שם, ויחן שם ישראל
**\[בגוף יחיד ולא בגוף רבים\]**, ופירש רש"י כאיש אחד בלב אחד, ולא היה
מדרגות, כמו שנאמר פנים בפנים דיבר ה' עמכם. <u>אבל אחר כך נתבטל מדרגה זו
ולא יהיה ההתגלות הזה עד לעתיד שיהיה התיקון האמיתי.</u>
...........</span>

<span dir="rtl">וכן כאן מה להכתוב לכתוב דברים בדואים שאמר קרח. אבל באמת
אינם דברים בדואים לגמרי, כי מה שאמר כל העדה כולם קדושים הוא בודאי אמת,
דישראל קדושים הם וכמו שנאמר כי עם קדוש אתה. ומה שאמר ובתוכם ה' הוא גם כן
אמת, דביום השבת שיש התגלות בחינת עתיקא, כמו שאומרים ועתיקא קדישא אתיין
לסעדא בהדה, אז בתוכם ה'. דשבת מעין עולם הבא ויש בו מעט התגלות מעין
העתיד, מענין מדרגת בחינת העיגולים שיהיה בתוכם ה' שהקדוש ברוך הוא כביכול
יושב ביניהם כנ"ל. אך הוא רק מעין עולם הבא וגם הוא רק בשבת. .....</span>

<span dir="rtl"><u>וטעה קרח וחשב שכן הוא תמיד כמו שיהיה לעתיד וכבר הוא
עתה כן</u>. אבל באמת התגלות הזאת האמיתי <u>לא יהיה עד לעתיד</u> ובשבת
הוא רק מעין זה, מעין עולם הבא אחד מס' **\[אחד מששים, מידה מבוטלת**\]
לעולם הבא (כמו שאמרו ברכות נ"ז ב') ומשום זה נכתבו דבריו בתורה:
**\[כלומר, עצם זה שדבריו נכתבו היא זכות לו\]**</span>

**<span dir="rtl">הסנגוריה של של צדוק הכהן מלובלין על קורח מעניינת מאוד,
ועיקר עניינה להבחין בין האידיאל של שוויון, ובין המציאות הלא שוויונית
הקיימת. בין העבר המקודש (מתן תורה) ובין העתיד הגאולי (המשיח). כלומר, האי
שוויון בין "סוגי" האנשים, הוא חלק מהפגמים של עולמנו המצפה
לגאולה.</span>**

**<span dir="rtl">פרשת קורח, משמשת במקורותינו כדוגמא בדיונים על שאלת
המחלוקת.</span>**

**<span dir="rtl">משנה, אבות, פרק ה'</span>**

<span dir="rtl">(יז) כל מחלוקת שהיא לשם שמים, סופה להתקים. ושאינה לשם
שמים, אין סופה להתקים. איזו היא מחלוקת שהיא לשם שמים, זו מחלוקת הלל
ושמאי. ושאינה לשם שמים, זו מחלוקת קורח וכל עדתו.</span>

**<span dir="rtl">(יש פירושים שונים למושג "להתקיים", וכדי לא להיכנס
לעניין, נפרש אותו כ"להועיל")</span>**

**<span dir="rtl">האם המחלוקת היא טובה או רעה?</span>**

**<span dir="rtl">כולנו יודעים שמחלוקת עשויה ללבן שאלות ולהרחיב דעת
(מחלוקת הלל ושמאי), אך גם לפורר חברה (מחלוקת קורח ועדתו, מחלוקת הפילוג
בקבה"מ...).</span>**

**<span dir="rtl">המסורת מבחינה בין "מחלוקת לשם שמים" (חיובית), ומחלוקת
שאינה לשם שמים (שלילית). כרגיל, ההבחנה היא תיאורטית, ועל כל מחלוקת כמעט,
אפשר לקיים מחלוקת נוספת אם המחלוקת ההיא, היא לשם שמים או לא...</span>**

**<span dir="rtl">אבל, ננסה ללמוד כיצד ניסו חכמים להבחין.</span>**

**<span dir="rtl">ר' חיים מוולוז'ין (1749 – 1821 , היום בלארוס, מתלמידי
הגר"א, מייסד ישיבת וולוז'ין) מתייחס בחיוב רב למחלוקת <u>בפירוש אבות א'
ד'</u>:</span>**

<span dir="rtl">הנה הלימוד נקרא מלחמה, כמו שאמרו "מלחמתה של תורה",
**\[מקורי, בדרך כלל מלחמתה של תורה היא כנגד מחלליה...\]** אם כן גם
התלמידים לוחמים יקראו... <u>ואסור לו לתלמיד לקבל דברי רבו כשיש לו קושיות
עליהם</u>, ולפעמים יהיה האמת עם התלמיד, וכמו שעץ קטן מדליק את הגדול. וזה
שאמר "יהי ביתך בית ועד לחכמים והוי מתאבק", מלשון "ויאבק איש עמו" (בראשית
לב, כד), שהוא ענין התאבקות מלחמה, כי מלחמת מצוה היא. <u>וכן אנו נגד
רבותינו הקדושים אשר בארץ ונשמתם בשמי מרום</u>, המחברים המפורסמים,
וספריהם אתנו, הנה על ידי הספרים אשר בבתינו, בתינו הוא בית ועד לחכמים
אלה, הוזהרנו גם כן <u>וניתן לנו רשות להתאבק וללחום בדבריהם</u> ולתרץ
קושייתם, ולא לישא פני איש, רק לאהוב האמת. <u>אבל עם כל זה יזהר בנפשו
מלדבר בגאוה וגודל לבב</u>, באשר מצא מקום לחלוק, וידמה כי גדול הוא כרבו
או כמחבר הספר אשר הוא משיג עליו, וידע בלבבו כי כמה פעמים לא יבין דבריו
וכוונתו, ולכן יהיה אך <u>בענוה יתירה</u>, באמרו "אם איני כדאי אך תורה
היא" וכו'. וזהו שאמר "הוי מתאבק" כנ"ל</span>, <span dir="rtl">אך
בתנאי</span> - "<span dir="rtl">בעפר רגליהם", רוצה לומר בענוה והכנעה
ולדון לפניהם בקרקע.</span>

**<span dir="rtl">הפירוש, שכמובן רחוק מהפשט (מתאבק במקור, פירושו, תתכסה
באבק), מבריק ומצליח להביע את הרעיון של הרב, על מהות "מחלוקת לשם
שמים".</span>**

**<span dir="rtl">מותר ואפילו רצוי מאוד, להתמודד על האמת עם כל אחד,
ואפילו גדול וחכם ממך, אבל, מחלוקת לשם שמים היא מחלוקת <u>שהאגו לא נמצא
בא</u>. בלשונו: "יזהר בנפשו מלדבר בגאוה וגודל לבב". בפרט, יראה את יריביו
במחלוקת כגדולים ממנו, שהוא עפר לרגליהם.</span>**

**<span dir="rtl">התפיסה הפחות אופטימית.</span>**

**<span dir="rtl">מישל פוקו / "האריכאולוגיה של הידע", תרגום אבנר להב,
רסלינג 2005, עמ' 147 :</span>**

<span dir="rtl">תולדות הרעיונות מכירות אפוא בשני רבדים של סתירות:
<u>רובד ההיראויות, הבא על פתרונו באחדותו העמוקה של השיח</u>; ורובד
המעמקים, היוצר את השיח עצמו. ביחס לרובד הראשון, השיח הוא הצורה האידיאלית
שיש לחלץ מנוכחותן המקרית ומגופן הנראה מדיי של הסתירות; ביחס לרובד השני,
<u>השיח הוא הצורה האמפירית שהסתירות עשויות לעטות, ויש להרוס את לכידותו
המדומה כדי למצוא אותן שוב בהתפרצותן ובאלימותן</u>. השיח הוא הדרך מסתירה
אחת לזולתה: אם הוא יוצר את אלה שאנו רואים, זה מפני שהוא מציית לזו שהוא
מסתיר. לנתח את השיח פירושו להעלים ולחשוף מחדש את הסתירות; פירושו להראות
את המשחק שהן מקיימות בו; פירושו להציג כיצד יש בכוחו לבטא אותן, להמחיש
אותן או להעניק להן היראות חולפת.</span>

**<span dir="rtl">כלומר: המחלוקת יכולה להתבהר, וכך להתמסמס, זוהי ההיראות
החולפת. השיח מבטל את הסתירה. מצד שני היא יכולה רק להגיע למקום סתום, אם
היא מבטאת סתירה אמיתית. השיח לא יבטל את הסתירה, היא אמיתית, היא
תתפרץ.</span>**

**<span dir="rtl">מחלוקת קורח ועדתו היא סתירה אמיתית, לפחות לפי הפרשה,
מפני שאין לתורה דרך להוכיח את אי הצדק בטענותיו של קורח, ולכן היא נזקקת
להתערבות אלוהית.</span>**

**<span dir="rtl">מחלוקת קורח ועדתו היא דוגמא לתיאורו של פוקו, של הסתירה
שאין לה פתרון בשיח, במציאות היא מגיעה ל"התפרצות באלימות", בפרשה היא
נזקקת להתערבות אלוהית שגם היא אלימה מאוד.</span>**

**<span dir="rtl">אך דוגמא טובה יותר היא הסיפור הידוע בתלמוד ומכונה
"תנורו של עכנאי".</span>**

**<span dir="rtl">רבים מכירים את הדרמה, כי כולנו אוהבים את המסקנה שההלכה
תיקבע על ידי בני אדם ובדרך דמוקרטית (לפחות בתוך האליטה) אך פחות מכירים
את הסוף הטרגי – נידויו של רבי אליעזר בן הורקנוס. כלומר, ההכרעה לא הייתה
רק הכרעה בשיח אלא גם הכרעה בכוח. "בת קול" נדחתה לטובת הכרעת הרוב, מפני
שאלוהים לא התערב בכוח! סתם הביע דעה... ובני האדם הוציאו מקרבם את המתנגד,
והבדידות בלעה אותו במקום האדמה שבלעה את קורח.</span>**

**<span dir="rtl">בבלי, בבא מציעא דף נט/ב</span>**

**<span dir="rtl">הסיפור הוא אגדה, על תקופת יבנה (סוף המאה הראשונה
ותחילת השניה), והיא מבססת את זכותם של החכמים לקבוע את ההלכה (כביכול, על
פי התורה). לעניננו חשוב כאמור, שהמחלוקת, שבוודאי תוגדר כמחלוקת לשם
שמיים, מסתיימת בהתייחסות אלימה למיעוט (ר' אליעזר). מתאים לניתוח של מישל
פוקו.</span>**

<span dir="rtl">.....יצתה בת קול ואמרה, מה לכם אצל רבי אליעזר שהלכה
כמותו בכל מקום. עמד רבי יהושע על רגליו ואמר לא בשמים היא. מאי לא בשמים
היא? אמר רבי ירמיה, שכבר נתנה תורה מהר סיני, אין אנו משגיחין בבת קול
שכבר כתבת בהר סיני בתורה, אחרי רבים להטות. ....</span>

<span dir="rtl">אמרו אותו היום הביאו כל טהרות שטיהר רבי אליעזר ושרפום
באש ונמנו עליו וברכוהו **\[כלומר, הצביעו ברוב קולות וקיללו אותו, נידו
אותו\]** ואמרו מי ילך ויודיעו? אמר להם רבי עקיבא אני אלך, שמא ילך אדם
שאינו הגון ויודיעו ונמצא מחריב את כל העולם כולו **\[ר' אליעזר באגדה הוא
בעל כוחות עילאיים\]**. מה עשה רבי עקיבא? לבש שחורים ונתעטף שחורים וישב
לפניו ברחוק ארבע אמות. אמר לו רבי אליעזר, עקיבא מה יום מיומים? אמר לו,
רבי, כמדומה לי שחבירים בדילים ממך. אף הוא קרע בגדיו וחלץ מנעליו ונשמט
וישב על גבי קרקע זלגו עיניו דמעות....</span>

**<span dir="rtl">יובל שרלו, מהרבנים המתקדמים והפופולריים של הציונות
הדתית, מבחין יפה בין סוגי המחלוקות.</span>**

<https://www.ypt.co.il/beit-hamidrash/view.asp?id=7033>

**<span dir="rtl">המבחן, שרואה יובל שרלו כמגדיר מחלוקת לשם שמיים, הוא,
שהמתווכחים מציגים את עמדת היריב ביושר, במלאות, בהגינות.</span>**

**<span dir="rtl">על דעת הכל, מחלוקת קורח ועדתו היא מחלוקת שאינה לשם
שמיים. ומי כמונו מכיר את יורשיו של קורח ועדתו, הרי הם
הפוליטיקאים.</span>**

**<span dir="rtl">הפוליטיקאי הרגיל, לא עומד במבחן ר' חיים מוולוז'ין,
שהרי אצלו האגו עומד בראש, וגם לא עומד במבחן הרב יובל שרלו, שהרי תמיד
עמדת היריב מוצגת בצורה מסולפת, שטחית וגרוטסקית. והקיצוני ביותר במחלוקות
שאינן לשם שמים הוא, כמובן, ראש ממשלתנו.</span>**

**<span dir="rtl">מצד שני, אי אפשר לתאר מאבק דמוקרטי, שאיננו מבוסס על
אגו של המנהיגים, גם אם, אנחנו מקווים, שמאחורי האגו הזה, פעמים רבות נמצאת
אידיאולוגיה או תוכנית אמיתית לטובת המדינה.</span>**

**<span dir="rtl">המחלוקת חוגגת, כמובן, גם בהומור היהודי. (קצת ניתוח
והרבה הומור בנושאי פרשות השבוע, ניתן למצוא בספרו של יורם טהר-לב, "שמחת
תורה").</span>**

**<span dir="rtl">מתוך ספרו לקחתי את הסיפור הבא, שהוא מספר אותו יותר
יפה..</span>**

<span dir="rtl">בבית הכנסת, כל פעם שהגיעו לעשרת הדברות, היו חלק
מהמתפללים קמים, וחלקם יושבים. צעקו אלו על אלה: קומו, עשרת הדברות. ואלה
החזירו להם: שבו, בקריאת עשרת הדברות יושבים. והמהומה רבה.</span>

<span dir="rtl">החליט הרב לשים סוף לעניין. לקח את נציגי בעלי המחלוקת,
והלכו אצל הזקן שבעיירה, ושאלו אותו מה היה המנהג כאשר הוא היה
צעיר.</span>

<span dir="rtl">שאל נציג העומדים: האם המנהג היה לעמוד? ..... לא כך היה
המנהג, השיב הזקן.</span>

<span dir="rtl">התלהב נציג היושבים: האם המנהג היה לשבת? .... לא כך היה
המנהג, השיב הזקן.</span>

<span dir="rtl">נזעק הרב: סבא, אתה חייב להיזכר, אחרת כל פעם תהיה מהומה
בבית הכנסת.</span>

<span dir="rtl">כך היה המנהג, השיב הזקן.</span>

**<span dir="rtl">אם נותר לנו זמן להתפלסף...</span>**

**<span dir="rtl">קורח ידידנו, בנוסף להדגשת היסוד הדמוקרטי שבטענתו,
ובנוסף להסכמה שהמחלוקת אינה לשם שמיים, כי אין בה חתירה לאמת אלא לשלטון,
מעלה את שאלת משקלה של האישיות השולטת, בהצלחות או כשלונות של
אומה.</span>**

**<span dir="rtl">מתוך נקודת מוצא שסיפורי הנדודים במדבר הם אמת, ואם
נוציא את האל מהתמונה – האם החלפתו של משה בקורח היתה יכולה לשנות את
ההיסטוריה של עם ישראל? (אם רבין לא היה נרצח, והיה נבחר שנית, האם היתה
משתנה ההיסטוריה של מדינת ישראל?)</span>**

**<span dir="rtl">הויכוח על משקלו של היחיד בהיסטוריה הכללית, ואפילו
בחייו שלו עצמו, כנראה, לא ייגמר לעולם, מפני שאי אפשר לעשות ניסויים
הדורשים "החזרת הזמן".</span>**

**<span dir="rtl">(מה היה קורה אם אני או הוא היינו מתנהגים
אחרת?).</span>**

**<span dir="rtl">עמדות דטרמניסטיות מקטינות את תפקיד בחירת האדם, או
רואות בעצם בחירתו והתנהגותו חלק מתהליכים דטרמניסטיים (המרקסיזם למשל).
מהצד השני נמצאות העמדות המדגישות את חופש הבחירה, את משקל הכרעותיו של
האדם בחייו ובחיי החברה.</span>**

**<span dir="rtl">הנה, למשל, בסטייה קלה, עמדתו של הרמב"ם (המאה ה-12)
בקשר לגורמי הרעות (הצרות, האסונות), המכיר ב"כוח עליון" אך רואה בו גורם
שולי לעומת חופש הבחירה:</span>**

**<span dir="rtl">מורה נבוכים ספר ג', פרק י"ב</span>**

<span dir="rtl">המין האחד מן הרע הוא מה שיקרה לאדם מצד הטבע ההויה
וההפסד - רצוני לומר, מאשר הוא בעל חומר - כי מפני זה יארע לקצת בני אדם
מומים ובטול אברים בכלל היצירה, או מתחדשים משינויים שיארעו ביסודות, כהפסד
האויר או הברקים העצומים, או שקיעת מקומות..... **\[אסונות בלתי תלויים
באדם\]**</span>

<span dir="rtl">והמין השני מן הרעות הוא, מה שיארע לבני אדם מקצתם לקצתם,
כהתגבר קצתם על קצתם. ואלה הרעות יותר מרעות המין הראשון, וסיבותם רבות
וידועות, והם גם כן ממנו, ....אבל מציאותו גם כן מעט - כאיש שיתנכל אל איש
להרגו או לגנוב ממונו בלילה - ואמנם יכלול זה המין מן הרע אנשים רבים
במלחמות הגדולות - וזה גם כן אינו ברב מה שבישוב:.....</span>

<span dir="rtl">והמין השלישי מן הרעות הוא, מה שימצא כל אחד מבני אדם
מפעולתו בעצמו - וזהו הרוב. ואלה הרעות יותר מרעות המין השני הרבה, ומרעות
זה המין יצעקו בני אדם כולם. וזהו אשר לא תמצא מי שלא יחטא על עצמו בו אלא
מעט, וזהו שראוי לגנות את בעל המאורע על מה שיארע לו באמת, ויאמר לו כמה
שנאמר, "מידכם היתה זאת לכם", ונאמר "משחית נפשו הוא יעשנה" - ועל זה המין
מן הרעות אמר שלמה, "אולת אדם תסלף דרכו וגו'", וכבר באר גם כן בזה המין מן
הרעות שהוא פועל האדם בעצמו, והוא אמרו, "ראה זה מצאתי אשר עשה האלוהים את
האדם ישר, והמה בקשו חשבונות רבים"</span>

**<span dir="rtl">תפיסתו של הרמב"ם מעניינת מבחינת הניתוח המקיף, אך ברור
שהוא נוטה לתפיסה הדתית, המעמידה במרכז את האדם, ונותנת בידו את הבחירה
המשמעותית. עם זאת, צריך לשים לב לפרופורציות שלו, הצרות הטבעיות, ואפילו
הצרות הבאות מידי אדם על אחרים, הם שוליות, לעומת הצרות שגורם אדם
לעצמו.</span>**

**<span dir="rtl">בכל אופן, נסיק שלדעת הרמב"ם, החלפת משה בקורח היא אסון,
כי אנשים גורמים רעה לאחרים בגלל בחירתם ....</span>**

**<span dir="rtl">מתוך נסיוננו שלנו אפשר להסתכל על הדברים מנקודת מבט
נוספת.</span>**

**<span dir="rtl">כולנו, כמעט, משוכנעים שראש ממשלה אחר, במקום גולדה
מאיר, היה יכול למנוע את מלחמת יום הכיפורים, על ידי נכונות לוותר על סיני
וכו'.</span>**

**<span dir="rtl"><u>אבל, נקודת המבט האחרת היא: מה חשיבותו של
העניין</u>.</span>**

**<span dir="rtl">נמשיל משל מהפיזיקה (ואין צורך לדעת פיזיקה לשם
כך....).</span>**

**<span dir="rtl">ניוטון קבע חוקים המקשרים כוח, מהירות, משקל
וכו'.</span>**

**<span dir="rtl">במקביל קבע בויל שאם נקטין נפח של גז, יגדל הלחץ
שלו.</span>**

**<span dir="rtl">הפיזיקה המודרנית מסבירה את התנהגות הגז, על ידי התנהגות
מיליארדי המולקולות (פרודות) של הגז, לפי חוקי ניוטון, <u>אך מבלי שאנו
יכולים לדעת את נתוני כל אחת מהן כדי לנתח את דרכה</u>. אך על פי כן, בכמות
העצומה של המולקולות הגז מתנהג בצורה ידועה (דטרמניסטית).</span>**

**<span dir="rtl">כלומר, אם היינו מייחסים רצון חופשי לכל אחת ממיליארדי
המולקולות, היא הייתה נעה בכיוון שלה ובמהירות שלה, ובכל זאת הכמות הגדולה
מתנהגת לפי חוקים.</span>**

**<span dir="rtl">אם נחזור לחברה האנושית זו גם תפיסת הסוציולוגיה
המודרנית והכלכלה המודרנית. ככל שהסביבה שאנו בוחנים, קטנה יותר, כך תפקיד
האישיות והבחירה גדול יותר. ככל שהסביבה גדולה יותר כך ההתנהגות
הדטרמניסטית שולטת.</span>**

**<span dir="rtl">אולי העולם כולו צועד לקדמה טכנולוגית ושגשוג כלכלי, אבל
זה לא סותר את העובדה שהשכן שלי מפגר ורעב.</span>**

**<span dir="rtl">משום כך אפשר להסתכל על מלחמת יום הכיפורים כאירוע שולי,
מולקולה בהיסטוריה. למרות, שלרבים מאתנו זה אסון נורא כי אנחנו בסביבה
הקטנה הקרובה, הרי ליהודי אמריקאי מרוחק זה לא נורא, אם כי אירוע היסטורי
משמעותי בתולדות ישראל, ואילו לסיני בכפר בדרום סין זה עוד מלחמה לא
מעניינת בקצה העולם. ובעוד חמש מאות שנה...</span>**

**<span dir="rtl">וכך גם החלפתו של משה בקורח. אולי הייתה מביאה לעוד 40
שנה במדבר... אולי אפילו הייתה מביאה להכחדתו של עם ישראל... אך מי יקבע אם
זה אירוע חשוב בהיסטוריה של האנושות? בגורל מערכת השמש? הגלקסיה? אולי זו
סתם תנועה בכיוון קצת שונה, של מולקולה אחת ממיליארד במיכל הגז, המתנהג
בהתאם לחוקי הטבע בכל זאת.</span>**

**<span dir="rtl">חומר למחשבה.</span>**

**<span dir="rtl">ולבסוף, הערה קטנה על "בני קורח".</span>**

<span dir="rtl">**בני קורח נזכרים מספר פעמים בספר תהילים, בנוסח "**שיר
מזמור לבני קורח**" ונוסחים דומים (הכוונה, שהם הלוויים המשוררים במזמור
המסוים). **</span>

**<span dir="rtl">אבל בפרשתנו (במדבר ט"ז):</span>**

<span dir="rtl">(לב) וַתִּפְתַּח הָאָרֶץ אֶת פִּיהָ וַתִּבְלַע אֹתָם וְאֶת בָּתֵּיהֶם <u>וְאֵת כָּל
הָאָדָם אֲשֶׁר לְקֹרַח</u> וְאֵת כָּל הָרְכוּשׁ:</span>

**<span dir="rtl">הפשט הוא (מבחינת ביקורת המקרא), שמשפחת קורח הייתה
משפחת לוויים, עם תפקיד בבית המקדש (גם משוררים), והיו עליה סיפורים שונים,
שאין בהכרח קשר ביניהם.</span>**

**<span dir="rtl">אך מעניין, שכבר בספר במדבר פרק כ"ו, מרגיעים
אותנו:</span>**

<span dir="rtl">(י) וַתִּפְתַּח הָאָרֶץ אֶת פִּיהָ וַתִּבְלַע אֹתָם וְאֶת קֹרַח בְּמוֹת הָעֵדָה בַּאֲכֹל
הָאֵשׁ אֵת חֲמִשִּׁים וּמָאתַיִם אִישׁ וַיִּהְיוּ לְנֵס:</span>

<span dir="rtl">(יא) וּבְנֵי קֹרַח לֹא מֵתוּ:</span>

**<span dir="rtl">כאילו נוספה איזו הערה קטנה בזמן מסוים, להרגיע אותנו,
ואמנם נרגענו.</span>**
