<span dir="rtl"><u>פרשת אמור – אסור לקלל</u></span>

<u><span dir="rtl">ספר ויקרא פרק כד</span></u>

<span dir="rtl">(י) וַיֵּצֵא בֶּן אִשָּׁה יִשְׂרְאֵלִית וְהוּא בֶּן אִישׁ מִצְרִי בְּתוֹךְ בְּנֵי יִשְׂרָאֵל
וַיִּנָּצוּ בַּמַּחֲנֶה בֶּן הַיִּשְׂרְאֵלִית וְאִישׁ הַיִּשְׂרְאֵלִי</span>:

<span dir="rtl">(יא)</span> <span dir="rtl">וַיִּקֹּב בֶּן הָאִשָּׁה הַיִּשְׂרְאֵלִית אֶת הַשֵּׁם
וַיְקַלֵּל וַיָּבִיאוּ אֹתוֹ אֶל משֶׁה וְשֵׁם אִמּוֹ שְׁלֹמִית בַּת דִּבְרִי לְמַטֵּה דָן</span>:

<span dir="rtl">(יב) וַיַּנִּיחֻהוּ בַּמִּשְׁמָר לִפְרשׁ לָהֶם עַל פִּי יְהֹוָה</span>:

<span dir="rtl">(יג) וַיְדַבֵּר יְהֹוָה אֶל משֶׁה לֵּאמֹר</span>:

<span dir="rtl">(יד) הוֹצֵא אֶת הַמְקַלֵּל אֶל מִחוּץ לַמַּחֲנֶה וְסָמְכוּ כָל הַשֹּׁמְעִים אֶת
יְדֵיהֶם עַל רֹאשׁוֹ וְרָגְמוּ אֹתוֹ כָּל הָעֵדָה</span>:

<span dir="rtl">(טו) וְאֶל בְּנֵי יִשְׂרָאֵל תְּדַבֵּר לֵאמֹר אִישׁ אִישׁ כִּי **יְקַלֵּל אֱלֹהָיו**
וְנָשָׂא חֶטְאוֹ</span>:

<span dir="rtl">(טז) **וְנֹקֵב שֵׁם יְהֹוָה מוֹת יוּמָת** רָגוֹם יִרְגְּמוּ בוֹ כָּל הָעֵדָה כַּגֵּר
כָּאֶזְרָח בְּנָקְבוֹ שֵׁם יוּמָת:</span>

<span dir="rtl">הדגש על מוצאו הנוכרי של המקלל, במקרה זה, לא בא דווקא
מסיבות לאומניות, אלא בא להסביר את העובדה שקילל את הישראלי וגם את אלוהי
ישראל. בתנ"ך המוצא נקבע על ידי האב. (במקומות רבים אחרים בא המוצא
"להסביר" נחיתות מוסרית...).</span>

<span dir="rtl">הפסוק האחרון יכול להתפרש בדרכים שונות. והמפרשים השונים
מפרשים אותו כל אחד בדרכו. "נוקב" יכול להיות "מזכיר את השם המפורש בקללה
". רש"י, מזכיר את שני הפירושים האפשריים:</span>

<span dir="rtl">ונקב שם - אינו חייב \[כלומר אינו חוטא\] עד שיפרש את השם
ולא המקלל בכינוי \[ריבונו של עולם, למשל\]</span>

<span dir="rtl">ונקב - לשון קללה כמו (במדבר כג) מה אקב</span>:

<span dir="rtl">באפשרות הראשונה רש"י אינו מתכוון לקללת האל בעצמו כמו
בפסוק הקודם, אלא לשימוש באל לקללה (כמו "שה' יהרוג אותך..."), ואילו
באפשרות השנייה הוא מתכוון כנראה לקללת האל עצמו. ועל פי שני הפירושים,
נראה, שלא רק אני אלא גם רש"י לא בטוח מה כוונת הפסוקים.</span>

<span dir="rtl">אבל, זו הזדמנות לדבר על קללות...</span>

<span dir="rtl">כמות הקללות בתנ"ך גדולה מאוד. הקללות העסיקו את עולמם של
אבותינו במידה רבה וניתן להבחין בכך אפילו במספר המילים הנרדפות
לקללה:</span>

<span dir="rtl">לקלל, לגדף, לחרף, לקוב (אולי לנקוב), לאוֹר (אולי לאוֹרר או
לארוֹר).</span>

<span dir="rtl">מסיפורי התנ"ך אנחנו מבינים, שאבותינו האמינו בכוחן של
הברכות והקללות להתקיים. וודאי אם הן נאמרות על ידי אלוהים, אך גם אם הן
נאמרות על ידי אנשים, בשם אלוהים, או אפילו בשמם שלהם. למעשה, יש רבים
שמאמינים בכך עד היום, וקיימת אפילו תפילה מיוחדת לביטול קללות...</span>

<span dir="rtl">והנה רק מספר דוגמאות. מתחילת התנ"ך ועד סופו יש
מקללים...:</span>

<u><span dir="rtl">ספר בראשית פרק ג</span> <span dir="rtl">(רק נברא
העולם וכבר מקללים...)</span></u>

<span dir="rtl">(יד) וַיֹּאמֶר יְהֹוָה אֱלֹהִים אֶל הַנָּחָשׁ כִּי עָשִׂיתָ זֹּאת **אָרוּר אַתָּה**
מִכָּל הַבְּהֵמָה וּמִכֹּל חַיַּת הַשָּׂדֶה עַל גְּחֹנְךָ תֵלֵךְ וְעָפָר תֹּאכַל כָּל יְמֵי חַיֶּיךָ</span>:

<span dir="rtl">(טו) וְאֵיבָה אָשִׁית בֵּינְךָ וּבֵין הָאִשָּׁה וּבֵין זַרְעֲךָ וּבֵין זַרְעָהּ הוּא
יְשׁוּפְךָ רֹאשׁ וְאַתָּה תְּשׁוּפֶנּוּ עָקֵב</span>:

<span dir="rtl">(טז) אֶל הָאִשָּׁה אָמַר הַרְבָּה אַרְבֶּה עִצְּבוֹנֵךְ וְהֵרֹנֵךְ בְּעֶצֶב תֵּלְדִי בָנִים
וְאֶל אִישֵׁךְ תְּשׁוּקָתֵךְ וְהוּא יִמְשָׁל בָּךְ</span>:

<span dir="rtl">(יז) וּלְאָדָם אָמַר כִּי שָׁמַעְתָּ לְקוֹל אִשְׁתֶּךָ וַתֹּאכַל מִן הָעֵץ אֲשֶׁר צִוִּיתִיךָ
לֵאמֹר לֹא תֹאכַל מִמֶּנּוּ **אֲרוּרָה הָאֲדָמָה בַּעֲבוּרֶךָ** בְּעִצָּבוֹן תֹּאכֲלֶנָּה כֹּל יְמֵי
חַיֶּיךָ:</span>

<span dir="rtl">ואחר כך... ארור קין.... (רוצח הבל)</span>

<span dir="rtl">ואחר כך... ארור כנען... (שזה כבר נוח מקלל אותו כי ראה
אותו בעירומו, לא אלוהים).</span>

<span dir="rtl">והנה יעקב מצפה לברכה מאביו אך חושש מהקללה.</span>

<u><span dir="rtl">ספר בראשית פרק כז</span></u>

<span dir="rtl">(יא) וַיֹּאמֶר יַעֲקֹב אֶל רִבְקָה אִמּוֹ הֵן עֵשָׂו אָחִי אִישׁ שָׂעִר וְאָנֹכִי אִישׁ
חָלָק</span>:

<span dir="rtl">(יב) אוּלַי יְמֻשֵּׁנִי אָבִי וְהָיִיתִי בְעֵינָיו כִּמְתַעְתֵּעַ **וְהֵבֵאתִי עָלַי
קְלָלָה** וְלֹא בְרָכָה</span>:

<span dir="rtl">(יג) וַתֹּאמֶר לוֹ אִמּוֹ עָלַי קִלְלָתְךָ בְּנִי אַךְ שְׁמַע בְּקֹלִי וְלֵךְ קַח
לִי:</span>

<span dir="rtl">אנחנו מכנים את פרק מ"ט בבראשית "ברכת יעקב", אבל הוא אומר
אחרת:</span>

<u><span dir="rtl">ספר בראשית פרק מט</span></u>

<span dir="rtl">(א) וַיִּקְרָא יַעֲקֹב אֶל בָּנָיו וַיֹּאמֶר הֵאָסְפוּ וְאַגִּידָה לָכֶם **אֵת אֲשֶׁר
יִקְרָא אֶתְכֶם בְּאַחֲרִית הַיָּמִים**:</span>

<span dir="rtl">ואמנם ב"ברכה" שלו יש גם קללות:</span>

<span dir="rtl">(ה) שִׁמְעוֹן וְלֵוִי אַחִים כְּלֵי חָמָס מְכֵרֹתֵיהֶם</span>:

<span dir="rtl">(ו) בְּסֹדָם אַל תָּבֹא נַפְשִׁי בִּקְהָלָם אַל תֵּחַד כְּבֹדִי כִּי בְאַפָּם הָרְגוּ אִישׁ
וּבִרְצֹנָם עִקְּרוּ שׁוֹר</span>:

<span dir="rtl">(ז) **אָרוּר אַפָּם** כִּי עָז וְעֶבְרָתָם כִּי קָשָׁתָה **אֲחַלְּקֵם בְּיַעֲקֹב
וַאֲפִיצֵם בְּיִשְׂרָאֵל**:</span>

<span dir="rtl">אחת הברכות המפורסמות ביותר, והמדגישות את תפקיד הברכה
ובעיקר את תפקיד הקללה, אנחנו מוצאים בפרשת בלק ובלעם:</span>

<u><span dir="rtl">ספר במדבר פרק כב</span></u>

<span dir="rtl">(ב) וַיַּרְא בָּלָק בֶּן צִפּוֹר אֵת כָּל אֲשֶׁר עָשָׂה יִשְׂרָאֵל לָאֱמֹרִי</span>:

<span dir="rtl">(ג) וַיָּגָר מוֹאָב מִפְּנֵי הָעָם מְאֹד כִּי רַב הוּא וַיָּקָץ מוֹאָב מִפְּנֵי בְּנֵי
יִשְׂרָאֵל</span>:

<span dir="rtl">(ד) וַיֹּאמֶר מוֹאָב אֶל זִקְנֵי מִדְיָן עַתָּה יְלַחֲכוּ הַקָּהָל אֶת כָּל
סְבִיבֹתֵינוּ כִּלְחֹךְ הַשּׁוֹר אֵת יֶרֶק הַשָּׂדֶה וּבָלָק בֶּן צִפּוֹר מֶלֶךְ לְמוֹאָב בָּעֵת הַהִוא</span>:

<span dir="rtl">(ה) וַיִּשְׁלַח מַלְאָכִים אֶל בִּלְעָם בֶּן בְּעוֹר פְּתוֹרָה אֲשֶׁר עַל הַנָּהָר אֶרֶץ
בְּנֵי עַמּוֹ לִקְרֹא לוֹ לֵאמֹר הִנֵּה עַם יָצָא מִמִּצְרַיִם הִנֵּה כִסָּה אֶת עֵין הָאָרֶץ וְהוּא ישֵׁב
מִמֻּלִי</span>:

<span dir="rtl">(ו) **וְעַתָּה לְכָה נָּא אָרָה לִּי אֶת הָעָם הַזֶּה כִּי עָצוּם הוּא מִמֶּנִּי
אוּלַי אוּכַל נַכֶּה בּוֹ וַאֲגָרֲשֶׁנּוּ מִן הָאָרֶץ כִּי יָדַעְתִּי אֵת אֲשֶׁר תְּבָרֵךְ מְבֹרָךְ וַאֲשֶׁר תָּאֹר
יוּאָר**</span>**:**

<span dir="rtl">(ז) וַיֵּלְכוּ זִקְנֵי מוֹאָב וְזִקְנֵי מִדְיָן וּקְסָמִים בְּיָדָם וַיָּבֹאוּ אֶל בִּלְעָם
וַיְדַבְּרוּ אֵלָיו דִּבְרֵי בָלָק</span>:

<span dir="rtl">(ח) וַיֹּאמֶר אֲלֵיהֶם לִינוּ פֹה הַלַּיְלָה וַהֲשִׁבֹתִי אֶתְכֶם דָּבָר כַּאֲשֶׁר יְדַבֵּר
יְהֹוָה אֵלָי וַיֵּשְׁבוּ שָׂרֵי מוֹאָב עִם בִּלְעָם</span>:

<span dir="rtl">(ט) וַיָּבֹא אֱלֹהִים אֶל בִּלְעָם וַיֹּאמֶר מִי הָאֲנָשִׁים הָאֵלֶּה עִמָּךְ</span>:

<span dir="rtl">(י) וַיֹּאמֶר בִּלְעָם אֶל הָאֱלֹהִים בָּלָק בֶּן צִפֹּר מֶלֶךְ מוֹאָב שָׁלַח
אֵלָי</span>:

<span dir="rtl">(יא) הִנֵּה הָעָם הַיֹּצֵא מִמִּצְרַיִם וַיְכַס אֶת עֵין הָאָרֶץ **עַתָּה לְכָה קָבָה
לִּי אֹתוֹ אוּלַי אוּכַל לְהִלָּחֶם בּוֹ וְגֵרַשְׁתִּיו:**</span>

<span dir="rtl">ואלולא התערב ה', מן הסתם היה גורלנו רע ומר כתוצאה
מהקללה. עובדה שהוא טרח והתערב, ולא אמר, "שטויות, מה אכפת לכם מה הוא צועק
מראש ההר".</span>

<span dir="rtl">הקללה עובדת, בעיקר אם מאמינים בכך, ולכן ספר דברים מקדיש
פרקים שלמים לברכות ולקללות:</span>

<u><span dir="rtl">ספר דברים פרק כח</span></u>

<span dir="rtl">(טו) וְהָיָה אִם לֹא תִשְׁמַע בְּקוֹל יְהֹוָה אֱלֹהֶיךָ לִשְׁמֹר לַעֲשׂוֹת אֶת כָּל
מִצְוֹתָיו וְחֻקֹּתָיו אֲשֶׁר אָנֹכִי מְצַוְּךָ הַיּוֹם **וּבָאוּ עָלֶיךָ כָּל הַקְּלָלוֹת הָאֵלֶּה
וְהִשִּׂיגוּךָ**</span>:

<span dir="rtl">(טז) אָרוּר אַתָּה בָּעִיר וְאָרוּר אַתָּה בַּשָּׂדֶה</span>:

<span dir="rtl">(יז) אָרוּר טַנְאֲךָ וּמִשְׁאַרְתֶּךָ</span>:

<span dir="rtl">(יח) אָרוּר פְּרִי בִטְנְךָ וּפְרִי אַדְמָתֶךָ שְׁגַר אֲלָפֶיךָ וְעַשְׁתְּרֹת
צֹאנֶךָ</span>:

<span dir="rtl">(יט) אָרוּר אַתָּה בְּבֹאֶךָ וְאָרוּר אַתָּה
בְּצֵאתֶךָ</span>:<span dir="rtl">  
(כ) יְשַׁלַּח יְהֹוָה בְּךָ אֶת הַמְּאֵרָה אֶת הַמְּהוּמָה וְאֶת הַמִּגְעֶרֶת בְּכָל מִשְׁלַח יָדְךָ אֲשֶׁר תַּעֲשֶׂה עַד
הִשָּׁמֶדְךָ וְעַד אֲבָדְךָ מַהֵר מִפְּנֵי **רֹעַ מַעֲלָלֶיךָ אֲשֶׁר עֲזַבְתָּנִי**:</span>

<span dir="rtl">ועוד ועוד... פרק שלם של קללות.</span>

<span dir="rtl">קללה שמשה מצטט, בשם אלוהים, יש לה סיבה חינוכית, יש גזר
ויש מקל.</span>

<span dir="rtl">קללות של אנשים חשובים מתקיימות גם אם אין להן סיבה
הגיונית.</span>

<u><span dir="rtl">ספר יהושע פרק ו</span></u>

<span dir="rtl">(כו) וַיַּשְׁבַּע יְהוֹשֻׁעַ בָּעֵת הַהִיא לֵאמֹר אָרוּר הָאִישׁ לִפְנֵי יְהוָה אֲשֶׁר
יָקוּם וּבָנָה אֶת הָעִיר הַזֹּאת אֶת יְרִיחוֹ בִּבְכֹרוֹ יְיַסְּדֶנָּה וּבִצְעִירוֹ יַצִּיב דְּלָתֶיהָ:</span>

<span dir="rtl">מה אכפת לו, בעצם?</span>

<span dir="rtl">אבל, קילל, ולכן זה קרה...</span>

<u><span dir="rtl">ספר מלכים א פרק טז</span></u>

<span dir="rtl">(לד) בְּיָמָיו בָּנָה חִיאֵל בֵּית הָאֱלִי אֶת יְרִיחֹה בַּאֲבִירָם בְּכֹרוֹ יִסְּדָהּ
וּבִשְׂגיּב צְעִירוֹ הִצִּיב דְּלָתֶיהָ כִּדְבַר יְהֹוָה אֲשֶׁר דִּבֶּר בְּיַד יְהוֹשֻׁעַ בִּן נוּן:  
(אגב, לא נאמר שה' אמר זאת, אלא שיהושע אמר "ארור האיש לפני ה'" כלומר הוא
השתמש בשם ה' לקללה. וייתכן שזה דווקא מה שאסור).</span>

<span dir="rtl">מובן, שמנקודת ראותנו, כאשר קורה האסון, מספר מישהו שהייתה
קללה. אפילו בתולדות מחניים ידועה קללה...</span>

<span dir="rtl">ויש שמקללים פשוט מתוך זעם, כמונו. ולא ברור שלקללה יש
אפקט נוסף:</span>

<span dir="rtl">כך דבורה ב"שירת דבורה".</span>

<u><span dir="rtl">ספר שופטים פרק ה</span></u>

<span dir="rtl">(כג) **אוֹרוּ מֵרוֹז** אָמַר מַלְאַךְ יְהֹוָה **אֹרוּ אָרוֹר** יֹשְׁבֶיהָ כִּי
לֹא בָאוּ לְעֶזְרַת יְהֹוָה לְעֶזְרַת יְהֹוָה בַּגִּבּוֹרִים</span>:

<span dir="rtl">(כד) תְּבֹרַךְ מִנָּשִׁים יָעֵל אֵשֶׁת חֶבֶר הַקֵּינִי מִנָּשִׁים בָּאֹהֶל
תְּבֹרָךְ:</span>

<span dir="rtl">וכך שמעי בן גרא, משרידי בית שאול, מקלל את את המלך דוד
בבורחו מפני אבשלום בנו.</span>

<u><span dir="rtl">ספר שמואל ב פרק טז</span></u>

<span dir="rtl">(ה) וּבָא הַמֶּלֶךְ דָּוִד עַד בַּחוּרִים וְהִנֵּה מִשָּׁם אִישׁ יוֹצֵא מִמִּשְׁפַּחַת בֵּית
שָׁאוּל וּשְׁמוֹ שִׁמְעִי בֶן גֵּרָא יֹצֵא יָצוֹא וּמְקַלֵּל</span>:

<span dir="rtl">(ו) וַיְסַקֵּל בָּאֲבָנִים אֶת דָּוִד וְאֶת כָּל עַבְדֵי הַמֶּלֶךְ דָּוִד וְכָל הָעָם וְכָל
הַגִּבֹּרִים מִימִינוֹ וּמִשְּׂמֹאלוֹ</span>:

<span dir="rtl">(ז) וְכֹה אָמַר שִׁמְעִי בְּקַלְלוֹ **צֵא צֵא אִישׁ הַדָּמִים וְאִישׁ
הַבְּלִיָּעַל**</span>:

<span dir="rtl">(ח) **הֵשִׁיב עָלֶיךָ יְהֹוָה כֹּל דְּמֵי בֵית שָׁאוּל אֲשֶׁר מָלַכְתָּ תַּחְתָּיו וַיִּתֵּן
יְהֹוָה אֶת הַמְּלוּכָה בְּיַד אַבְשָׁלוֹם בְּנֶךָ וְהִנְּךָ בְּרָעָתֶךָ כִּי אִישׁ דָּמִים אָתָּה**</span>**:**

<span dir="rtl">.......</span>

<span dir="rtl">(יא) וַיֹּאמֶר דָּוִד אֶל אֲבִישַׁי וְאֶל כָּל עֲבָדָיו הִנֵּה בְנִי אֲשֶׁר יָצָא
מִמֵּעַי מְבַקֵּשׁ אֶת נַפְשִׁי וְאַף כִּי עַתָּה בֶּן הַיְמִינִי **הַנִּחוּ לוֹ וִיקַלֵּל כִּי אָמַר לוֹ
יְהֹוָה**:</span>

<span dir="rtl">זו קללה בדיעבד, אבשלום כבר מרד וגרש את דוד, בינתיים
לפחות. ולכן, כנראה, היא מיוחסת לה' בעצמו.</span>

<span dir="rtl">הזעם והצער יכולים להיות כל כך גדולים שאדם מקלל את עצמו,
או ממש בלשון שאנחנו משתמשים היום "מקלל את יומו".</span>

<span dir="rtl">ירמיהו היה, מן הסתם, הנביא הנרדף והמעונה ביותר.</span>

<u><span dir="rtl">ספר ירמיה פרק כ</span></u>

<span dir="rtl">(יד) **אָרוּר הַיּוֹם** אֲשֶׁר יֻלַּדְתִּי בּוֹ יוֹם אֲשֶׁר יְלָדַתְנִי אִמִּי אַל
יְהִי בָרוּךְ</span>:

<span dir="rtl">(טו) **אָרוּר הָאִישׁ** אֲשֶׁר בִּשַּׂר אֶת אָבִי לֵאמֹר יֻלַּד לְךָ בֵּן זָכָר שַׂמֵּחַ
שִׂמֳּחָהוּ</span>:

<span dir="rtl">(טז) וְהָיָה הָאִישׁ הַהוּא כֶּעָרִים אֲשֶׁר הָפַךְ יְהֹוָה וְלֹא נִחָם וְשָׁמַע זְעָקָה
בַּבֹּקֶר וּתְרוּעָה בְּעֵת צָהֳרָיִם:</span>

<span dir="rtl">וגם איוב כך:</span>

<u><span dir="rtl">ספר איוב פרק ג</span></u>

<span dir="rtl">(א) אַחֲרֵי כֵן פָּתַח אִיּוֹב אֶת פִּיהוּ וַיְקַלֵּל אֶת יוֹמוֹ</span>:

<span dir="rtl">(ב) וַיַּעַן אִיּוֹב וַיֹּאמַר</span>:

<span dir="rtl">(ג) **יֹאבַד יוֹם אִוָּלֶד בּוֹ** וְהַלַּיְלָה אָמַר הֹרָה גָבֶר</span>:

<span dir="rtl">(ד) הַיּוֹם הַהוּא יְהִי חשֶׁךְ אַל יִדְרְשֵׁהוּ אֱלוֹהַּ מִמָּעַל וְאַל תּוֹפַע עָלָיו
נְהָרָה</span>:

<span dir="rtl">(ה) יִגְאָלֻהוּ חשֶׁךְ וְצַלְמָוֶת תִּשְׁכָּן עָלָיו עֲנָנָה יְבַעֲתֻהוּ כִּמְרִירֵי
יוֹם</span>:

<span dir="rtl">(ו) **הַלַּיְלָה הַהוּא יִקָּחֵהוּ אֹפֶל** אַל יִחַדְּ בִּימֵי שָׁנָה בְּמִסְפַּר יְרָחִים
אַל יָבֹא:</span>

<span dir="rtl">מתברר שלקלל ביהדות זו לא תמיד איסור, לפעמים זו מצווה...
הנה קטע ממאמר בנושא ברשת:</span>

<span dir="rtl"><u>יימח שמו</u></span>

<u><span dir="rtl">הידעת כי קללת שמו של רשע הינה מצוה? בקללת שמו של מי
מהם כלולות שתי מצוות</span>?</u>

<span dir="rtl"><u>נ. ליברמן כ"ה בתשרי תש"ע - 13/10/2009
05:54</u></span>

<span dir="rtl">הוספת 'קללה' לשמו של רשע, אינה רק מטבע לשון מקובלת בעם
היהודי, כי אם **מצוות עשה דרבנן**</span>**.  
**<span dir="rtl">בעל 'ספר החרדים' (רבי אלעזר אזכרי; ה'רצ"ג, 1533-
ה'ש"ס, 1600) מונה מצווה זו כאחת המצוות התלויות בדיבור פה, שמקורן מדרבנן,
מקור המצווה: ספר משלי אשר לשלמה המלך, פרק י', פסוק ז': "שֵׁם רְשָׁעִים
יִרְקָב</span>".  
<span dir="rtl">בעם היהודי אכן מקובל ביותר להזכיר את הביטוי 'יימח שמו'
לאחר הזכרת שמו של רשע, אך מבלי להכיר, כי באמירת ביטוי זה, זוכים לקיים
מצוות עשה דרבנן.</span>  
<span dir="rtl">לשמו של 'אותו האיש', אשר מפני טומאתו הרבה נהגו יהודים
שלא להזכיר את שמו, דרשו 'נוטריקון' - ראשי תיבות של: 'יימח שמו ויזכרו',
יש"ו</span>.  
<span dir="rtl">מצווה נוספת, הדומה למצווה זו הינה מצווה דאוריתא, הידועה
ביותר: מצוות מחיית זכר עמלק</span>.  
<span dir="rtl">משום כך, ישנו מנהג בישראל לרשום את המילה 'עמלק' על סולית
הנעל, וכאשר הולכים בה, מוחים, למעשה, את זכרם. כן, קיים המנהג של הקשה
ויצירת רעש בעת הזכרת שמו של המן, אשר היה מזרע אגג, מבני עמלק, במהלך
קריאת מגילת אסתר ביום הפורים</span>.

<span dir="rtl">אבל הרצון לקלל, או הצורך לקלל, יכול להפוך בנקל
לפוליטי.</span>

<span dir="rtl">שמעתי מספר הרצאות מרבנים דתיים במכללת חיספין, אבל אחד
מהם היה קנאי מכל בחינה, והוא הזכיר בדבריו את השופט חיים כוהן, שהיה שופט
בית המשפט העליון, ופסק פסיקות נגד כפירה דתית. הזכיר את שמו ואמר "שם
רשעים ירקב".</span>

<span dir="rtl">עד כאן קללות בכלל.</span>

<span dir="rtl">אבל בפרשה שלנו מדובר על משהו קיצוני יותר:</span>

<span dir="rtl">"וַיִּקֹּב בֶּן הָאִשָּׁה הַיִּשְׂרְאֵלִית אֶת הַשֵּׁם וַיְקַלֵּל".</span>

<span dir="rtl">אפשר והוא משתמש בשם המפורש, או בשם האל, כדי לקלל.</span>

<span dir="rtl">אבל אפשר גם שהוא מקלל את האל עצמו.</span>

<span dir="rtl">האם יש לכך דוגמאות?</span>

<u><span dir="rtl">ספר שמואל א פרק יז</span></u>

<span dir="rtl">(מג) וַיֹּאמֶר הַפְּלִשְׁתִּי אֶל דָּוִד הֲכֶלֶב אָנֹכִי כִּי אַתָּה בָא אֵלַי בַּמַּקְלוֹת
וַיְקַלֵּל הַפְּלִשְׁתִּי אֶת דָּוִד **בֵּאלֹהָיו:** \[אלוהים של מי? זה מובן מהפסוקים
הבאים\]</span>

<span dir="rtl">(מד) וַיֹּאמֶר הַפְּלִשְׁתִּי אֶל דָּוִד לְכָה אֵלַי וְאֶתְּנָה אֶת בְּשָׂרְךָ לְעוֹף
הַשָּׁמַיִם וּלְבֶהֱמַת הַשָּׂדֶה</span>:

<span dir="rtl">(מה) וַיֹּאמֶר דָּוִד אֶל הַפְּלִשְׁתִּי אַתָּה בָּא אֵלַי בְּחֶרֶב וּבַחֲנִית וּבְכִידוֹן
וְאָנֹכִי בָא אֵלֶיךָ בְּשֵׁם **יְהֹוָה צְבָאוֹת אֱלֹהֵי מַעַרְכוֹת יִשְׂרָאֵל אֲשֶׁר חֵרַפְתָּ:**</span>

<span dir="rtl">זו פחות בעיה, מפני שגולית מאמין בדגון לא בה', ולכן הוא
מקלל לא רק את דוד אלא גם את אלוהיו של דוד.</span>

<span dir="rtl">ובכל זאת לא רק שכתוב בפרשה שלנו:</span>

<span dir="rtl">(טו) וְאֶל בְּנֵי יִשְׂרָאֵל תְּדַבֵּר לֵאמֹר אִישׁ אִישׁ כִּי **יְקַלֵּל אֱלֹהָיו**
וְנָשָׂא חֶטְאוֹ</span>:

<span dir="rtl">(טז) **וְנֹקֵב שֵׁם יְהֹוָה מוֹת יוּמָת** רָגוֹם יִרְגְּמוּ בוֹ כָּל הָעֵדָה כַּגֵּר
כָּאֶזְרָח בְּנָקְבוֹ שֵׁם יוּמָת:</span>

<span dir="rtl">אנחנו יודעים על אדם אחד שנסקל באבנים באשמה זאת, למרות
שהיתה אשמת שווא:</span>

<u><span dir="rtl">ספר מלכים א פרק כא</span></u>

<span dir="rtl">(יג) וַיָּבֹאוּ שְׁנֵי הָאֲנָשִׁים בְּנֵי בְלִיַּעַל וַיֵּשְׁבוּ נֶגְדּוֹ וַיְעִדֻהוּ אַנְשֵׁי
הַבְּלִיַּעַל אֶת נָבוֹת נֶגֶד הָעָם לֵאמֹר **בֵּרַךְ נָבוֹת אֱלֹהִים וָמֶלֶךְ** וַיֹּצִאֻהוּ מִחוּץ לָעִיר
וַיִּסְקְלֻהוּ בָאֲבָנִים וַיָּמֹת:</span>

<span dir="rtl">פרשת נבות, איזבל מביימת משפט שקר, אבל האשמה היא "ברך
נבות אלוהים ומלך". וכאן מתחיל גם שימוש מקובל <u>בלשון סגי נהור</u>:
"ברך" במקום קלל.</span>

<u><span dir="rtl">רש"י על מלכים א פרק כא פסוק יג</span></u>

<span dir="rtl">(יג) ברך נבות - חילוף של קללה, ותרגום: גדיף נבות קדם ה'
ומלכא לט:</span>

<span dir="rtl">\[תרגום יונתן לתורה לשפה הארמית, מיוחס לתנא יונתן בן
עוזיאל, אך מאוחר יותר אולי אפילו במאה השביעית\]</span>

<span dir="rtl">שימוש זה אנחנו מוצאים גם באיוב:</span>

<u><span dir="rtl">ספר איוב פרק ב</span></u>

<span dir="rtl">(ז) וַיֵּצֵא הַשָּׂטָן מֵאֵת פְּנֵי יְהֹוָה וַיַּךְ אֶת אִיּוֹב בִּשְׁחִין רָע מִכַּף רַגְלוֹ
וְעַד קָדְקֳדוֹ</span>:

<span dir="rtl">(ח) וַיִּקַּח לוֹ חֶרֶשׂ לְהִתְגָּרֵד בּוֹ וְהוּא ישֵׁב בְּתוֹךְ הָאֵפֶר</span>:

<span dir="rtl">(ט) וַתֹּאמֶר לוֹ אִשְׁתּוֹ עֹדְךָ מַחֲזִיק בְּתֻמָּתֶךָ **בָּרֵךְ אֱלֹהִים
וָמֻת**</span>:

<span dir="rtl">(י) וַיֹּאמֶר אֵלֶיהָ כְּדַבֵּר אַחַת הַנְּבָלוֹת תְּדַבֵּרִי גַּם אֶת הַטּוֹב נְקַבֵּל מֵאֵת
הָאֱלֹהִים וְאֶת הָרָע לֹא נְקַבֵּל בְּכָל זֹאת **לֹא חָטָא אִיּוֹב בִּשְׂפָתָיו**:</span>

<span dir="rtl">אך מדוע לישראלי לקלל את אלוהים עצמו? מן הסתם, האפשרות
היחידה היא הצהרת כפירה.</span>

<span dir="rtl">מרד נגד אלוהים, או סבל שגם הוא גורם להאשמת אלוהים.  
פסוק קרוב לכך אנחנו מוצאים שוב בספר איוב (ספר זה הוא הדבקה של שני
סיפורים שונים):</span>

<span dir="rtl">הפעם איוב "כמעט" מקלל את אלוהים.</span>

<u><span dir="rtl">ספר איוב פרק ט</span></u>

<span dir="rtl">(כב) אַחַת הִיא עַל כֵּן אָמַרְתִּי תָּם וְרָשָׁע הוּא מְכַלֶּה</span>:

<span dir="rtl">(כג) אִם שׁוֹט יָמִית פִּתְאֹם לְמַסַּת נְקִיִּם יִלְעָג</span>:

<span dir="rtl">(כד) **אֶרֶץ נִתְּנָה בְיַד רָשָׁע** פְּנֵי שֹׁפְטֶיהָ יְכַסֶּה אִם לֹא אֵפוֹא מִי
הוּא:</span>

<span dir="rtl">כך או כך, חז"ל וחכמי ישראל מתייחסים לעניין קללת אלוהים,
שהם מכנים "ברכת השם".</span>

<u><span dir="rtl">תלמוד בבלי מסכת מועד קטן דף כו/א</span></u>

<span dir="rtl">ואלו קרעין שאין מתאחין: הקורע על אביו ועל אמו, ועל רבו
שלימדו תורה, ועל נשיא, ועל אב בית דין, ועל שמועות הרעות, ועל **ברכת
השם**, ועל ספר תורה שנשרף, ועל ערי יהודה, ועל המקדש, ועל ירושלים, וקורע
על מקדש ומוסיף על ירושלים.</span>

<span dir="rtl">פירוש שטיינזלץ: ברכת השם – כששומע שמקללים שם
שמים.</span>

<span dir="rtl">מן הסתם, יוצאים לתרבות רעה...</span>

<span dir="rtl">ומדובר כאן על קריעת בגדים כביטוי לאבל. מונים כאן מקרי
אבל קשים, "שאין מתאחין".</span>

<span dir="rtl">והרמב"ם מחמיר מאוד בעבירה של קללת האל, לגבי
הגויים.</span>

<u><span dir="rtl">רמב"ם יד החזקה הלכות מלכים פרק ט</span></u>

<span dir="rtl">על ששה דברים נצטווה אדם הראשון: על ע"ז, ועל **ברכת
השם**, ועל שפיכות דמים, ועל גילוי עריות, ועל הגזל, ועל הדינים. אע"פ
שכולן הן קבלה בידינו ממשה רבינו, והדעת נוטה להן, מכלל דברי תורה יראה שעל
אלו נצטוה. הוסיף לנח אבר מן החי, שנאמר, אך בשר בנפשו דמו לא תאכלו נמצאו
שבע מצות, וכן היה הדבר בכל העולם עד אברהם.</span>

<span dir="rtl">הרמב"ם שם עבירה זו לאחר עבודה זרה, ולפני שפיכות
דמים!</span>

<span dir="rtl">אגב, גם "הברית החדשה" מחמירה מאוד בנושא זה:</span>

<span dir="rtl"><u>הבשורה על פי מתי, פרק י"ב</u></span>

**31**  <span dir="rtl">על-כן אני אמר לכם כל-חטא וגדוף יסלח לאדם,
אך-גדוף הרוח לא יסלח לאדם:</span>

<span dir="rtl">32 וכל אשר ידבר דבר חרפה בבן-האדם יסלח לו, והמחרף
את-**רוח הקדש** לא יסלח לו, לא-בעולם הזה ולא-לעולם הבא</span>:

<span dir="rtl">האם זה אקטואלי? כנראה שלא מאוד, ובכל זאת הנה קטע משאלות
ותשובות ברשת:</span>

<span dir="rtl">אני צריך את עזרתכם במשהו אולי שזה יהיה הזוי, אבל אני
זקוק לעזרה שלכם. יש לי בעיה של יצר הרע אצלי. אני בנאדם שכל החיים שלי אני
מאמין בבורא עולם ואוהב אותו, ועושה את מצוותיו מתי שאני יכול. נגיד שאני
נותן צדקה, ועוזר לאנשים מבוגרים מתי שיש לי אפשרות. ואני אולי פעם אחד
פגמתי בברית שלי, אבל מתקן אותו. הבעיה שבזמן באחרון במשך כמה חודשים אני
נתקלתי סיטואציה של היצר הרע, ואני נלחם מולו המון המון זמן. יום אחד התחיל
לי מצב שהיצר הרע התגבר עליי וקילל את בורא עולם במחשבות, ולא בפה, מבלי
שום סיבה מיותרת, ובמשך הימים שאחריו זה לא עוזב אותי היצר התגבר אצלי והוא
יותר מקלל את בורא עולם כמעט כל יום, מבלי שאני רוצה שזה יקרה, ואני מתבאס
מזה, וקשה לי, וגם כל יום אני מדבר איתו עם בורא עולם ומבקש ממנו שיעזור
לי, ואני לא יודע מה לעשות. כל יום אני רוצה שיבוא ויעזור לי ואני ממש מפחד
מזה והיצר הרע כל יום מקלל אותו מנגד מרצוני וקשה לי אני משתגע מזה ולא
עוזר ואני מפחד ממה שיקרה לי רק בגלל זה לא יודע אם אני חוטא בכוונה או לא?
אני זקוק לעזרה מבקש את עזרתכם שתוכלו להגיד לי למה זה ככה? איך אפשר
להתחזק ביצר הטוב? וגם אילו תיקונים אפשריים לעשות נגד זה? אני רוצה לדעת
גם אם זה רע או טוב או שיש לי להיות מודאג מהסיפור הזה? אני מתעייף כבר מכל
הדבר הזה אז אשמח לתשובות ממכם.</span>

<span dir="rtl"><u>אחת התשובות</u></span>

<span dir="rtl">גם לי זה קרה די הרבה פעמים אבל עשיתי את הכי טוב שלי
בשביל להתנצל בפניו</span>.  
<span dir="rtl">אני מציע לך פשוט להתנצל בפניו בדרך הכי רגישה והכי אמיתית
שאתה יכול לחשוב עליה וללכת איתה עד הסוף.</span>

<span dir="rtl">אולי זו תופעה של</span> OCD <span dir="rtl">(התנהגות
כפייתית של מחשבות טורדניות), ויש לקוות שבעבר לא נסקלו אנשים
כאלה...</span>

<span dir="rtl">קללת אלוהים היא תופעה קיצונית, אך תפיסות האלוהים שונות,
ולכן יש גם גישות שונות לגבי אפשרויות השיח עם אלוהים. ככל שהשיח רחוק יותר
הרי הקללה מזעזעת. כשהוא קרוב יותר, כמובן שהיא אסורה, אך ניתן לדבר איתו
כאל חבר.</span>

<span dir="rtl">נזכיר, בצורה שטחית, שלוש תפיסות המקובלות ביהדות.</span>

- <span dir="rtl">האל המרוחק (הטרסצנדנטי)</span>

- <span dir="rtl">האל הדורש תיקון ביד אדם, כדי להביא גאולה.</span>

- <span dir="rtl">האל המקורב, הידידותי, האנושי. גם אותו אסור לקלל, אך
  אפשר לטעון נגדו בחריפות.</span>

<span dir="rtl">האל המרוחק הוא זה שהתורה דואגת, לא רק שלא יקללו אותו אלא
שלא יזכירו את שמו כלל:</span>

<u><span dir="rtl">ספר שמות פרק כ</span></u>

<span dir="rtl">(ז) לֹא תִשָּׂא אֶת שֵׁם יְהֹוָה אֱלֹהֶיךָ לַשָּׁוְא כִּי לֹא יְנַקֶּה יְהֹוָה אֵת אֲשֶׁר
יִשָּׂא אֶת שְׁמוֹ לַשָּׁוְא:</span>

<span dir="rtl">והוא גם האלוהים של הרמב"ם, שאין לך שיח ושיג איתו, אלא
דרישות קיצוניות מצידו בלבד, וקדושתו דורשת להתרחק ולהתרחק.</span>

<span dir="rtl">וכך בצורה מגוחכת למדי, אצל האורתודוקסים, אסור להזכיר
"יהוה" ואחר כך גם לא "אדוני" ואחר כך גם לא "אלוהים", בשו"ת של בר-אילן,
אנחנו מוצאים "ידוד", ורבים מהדתיים מדברים על אלוקים...</span>

<span dir="rtl">והנה, שוב מהרשת:</span>

<span dir="rtl">לפני מספר שנים הזמר אברהם פריד לקח את שירו של יורם טהרלב
"שהשמש תעבור עלי" והכשיר אותו לשימוש אורתודוכסי למהדרין. במקור שרה אותו
ירדנה ארזי כך: \`רק תפילה אשא, הו **אלי, אלי,** שהשמש וכו\`\`, אבל פריד
שחט אותו כהלכה, המליח והוציא לו את המיץ ואת הנשמה, כשהמיר את המילה "אֵלִי"
בכינוי המוזר - **"קֵלִי".** וזאת, שימו לב, כדי להפוך אותו ליהודי
יותר</span>!  
<span dir="rtl">הוספת והמרת האותיות המשונות, ההרחקות החגיגיות
והמגונדרות, \`אלוקים\`, \`יקווק\`, \`אדושם\`, ואפילו \`ה\` צבקות\` - כל
אלה לטעמי, אינן עושות חסד עם אלוהים, ואינן מקרבות אותנו אליו. ההפך הוא
הנכון. אני רוצה לנקוב בשמו. להתקרב אליו. להכיר אותו ושהוא יכיר אותנו
וּבָנוּ. **ובשביל זה צריך לנקוב בשם**, צריך לדבר ולשחק, ולא להיות מונעים
מפחד הסקילה; ולחייך, וללטף את האותיות המכושפות, עד שנשוב להיות קדושים
ומקודשים. לנו ולו ולנו</span>.  
<span dir="rtl">(נעם דן - ראשת מכינת בינ"ה ע"ש לובה אליאב).</span>

<span dir="rtl">לא לקלל, חלילה, אבל לנקוב בשמו, כאדם אל חברו.</span>

<span dir="rtl">אם כן, מיהוה לאדוני, מאדוני לאלוהים, מאלוהים לאלוקים,
וכמובן "השם", ועוד ועוד... וכל רעיון הגניזה, מקורו בכך שאין לפגוע בשם ה'
גם כשהוא כתוב.</span>

<span dir="rtl">כתבים קדושים אפשר רק לקבור בכבוד, ועד אז לגנוז. ויש,
כמובן, את <u>הכינויים</u> העוקפים את הבעיה, מותרים: הקדוש ברוך הוא,
רבונו של עולם, המקום...</span>

<span dir="rtl">מצד אחר, יש את האל שזקוק לעזרתנו. גם הוא מרוחק מאוד,
וממילא רק ברכות מגיעות לו.</span>

<u><span dir="rtl">תלמוד בבלי מסכת ברכות דף ג/א</span></u>

<span dir="rtl">תניא. אמר רבי יוסי, פעם אחת הייתי מהלך בדרך ונכנסתי
לחורבה אחת מחורבות ירושלים להתפלל. בא אליהו זכור לטוב ושמר לי על הפתח
(והמתין לי) עד שסיימתי תפלתי. לאחר שסיימתי תפלתי אמר לי, שלום עליך רבי,
ואמרתי לו שלום עליך רבי ומורי ....</span>

<span dir="rtl">ואמר לי בני, מה קול שמעת בחורבה זו? ואמרתי לו שמעתי בת
קול שמנהמת כיונה ואומרת: אוי לבנים שבעונותיהם החרבתי את ביתי ושרפתי את
היכלי והגליתים לבין האומות. ואמר לי, חייך וחיי ראשך, לא שעה זו בלבד
אומרת כך אלא בכל יום ויום שלש פעמים אומרת כך, ולא זו בלבד, אלא בשעה
שישראל נכנסין לבתי כנסיות ולבתי מדרשות ועונין יהא שמיה הגדול מבורך,
הקדוש ברוך הוא מנענע ראשו ואומר **אשרי המלך שמקלסין אותו בביתו כך,** מה
לו לאב שהגלה את בניו ואוי להם לבנים שגלו מעל שולחן אביהם:</span>

<span dir="rtl">אם כן, אלוהים זקוק לנחמה מבניו, על העונש שהטיל עליהם...
הוא זקוק שישבחו אותו, ינחמו אותו....</span>

<span dir="rtl">מושג התלות של אלוהים בישראל נפוץ בקבלה, בעיקר בקבלת
האר"י.</span>

<span dir="rtl">מתוך מבוא למושגי הקבלה, ברשת:</span>

<span dir="rtl"><u>צער השכינה וזיווג עליון</u></span>

<span dir="rtl">הרע שקיים בעולם נובע מהנתק שבין ספירת תפארת לספירת
מלכות, או במילים אחרות, בין האור של ההוויה לבין נשמת העולם, בשל גלות
ישראל ובשל החטאים. **צער השכינה הוא כאב הפירוד הזה, שנחשב לכאב הגדול
ביותר**. ישנן תפילות מיוחדות שנתקנו (תיקון חצות), שבהן משתתף היחיד בצער
השכינה. לעומת זאת, **עשיית מצוות מאחדת בין הספירות וגורמת ל"זיווג
קוסמי"**, ואור אלוהי זוהר על השכינה וממנה אל תוך העולם. הקבלה רואה את
שיר השירים ואת דמויות הדוד והרעיה כאלגוריה לעניין זה. זהו המקור לבקשה
"לשם ייחוד קוב"ה ושכינתא" שהאשכנזים נוהגים לומר בספירת העומר, והספרדים
בקיום הרבה מצוות</span>.

<span dir="rtl"><u>ברכת המזון, נוסח ספרדי:</u></span>

<span dir="rtl">**לְשֵׁם יִחוּד קֻדְשָׁא בְרִיךְ הוּא וּשְׁכִינְתֵּהּ,** בִּדְחִילוּ וּרְחִימוּ וּרְחִימוּ
וּדְחִילוּ, **לְיַחֲדָא שֵׁם יוֹ"ד אוֹת הֵ"א בְּאוֹת וָא"ו אוֹת הֵ"א בְּיִחוּדָא שְׁלִים בְּשֵׁם
כָּל-יִשְׂרָאֵל**, הֲרֵי אֲנַחְנוּ בָּאִים לְקַיֵּם מִצְוַת עֲשֵׂה דְאוֹרַיְתָא לְבָרֵךְ בִּרְכַּת הַמָּזוֹן, כַּכָּתוּב
בַּתּוֹרָה: וְאָכַלְתָּ וְשָׂבָעְתָּ **וּבֵרַכְתָּ אֶת יְהֹוָה אֱלֹהֶיךָ, לְתַקֵּן שֹׁרֶשׁ מִצְוָה זוֹ בְּמָקוֹם
עֶלְיוֹן**. וִיהִי רָצוֹן מִלְּפָנֶיךָ, יְהֹוָה אֱלֹהֵינוּ וֵאלֹהֵי
אֲבוֹתֵינוּ</span>,<span dir="rtl">......</span>

<span dir="rtl">אבינו מלכנו, מופיע כמעט כמו בננו הראוי לאהבה
ולדאגה.</span>

<span dir="rtl">ולבסוף, לכל אורך הדורות יש גם אל שהוא החבר המבוגר, האח
הבכור, כל יכול שאפשר להתוכח איתו ולבוא אליו בדרישות ובטענות.</span>

<span dir="rtl">הנה אברהם משוחח עם אלוהים כדבר איש עם רעהו:</span>

<u><span dir="rtl">ספר בראשית פרק יח</span></u>

<span dir="rtl">(כב) וַיִּפְנוּ מִשָּׁם הָאֲנָשִׁים וַיֵּלְכוּ סְדֹמָה וְאַבְרָהָם עוֹדֶנּוּ עֹמֵד לִפְנֵי
יְהֹוָה</span>:

<span dir="rtl">(כג) וַיִּגַּשׁ אַבְרָהָם וַיֹּאמַר הַאַף תִּסְפֶּה צַדִּיק עִם רָשָׁע</span>:

<span dir="rtl">(כד) אוּלַי יֵשׁ חֲמִשִּׁים צַדִּיקִם בְּתוֹךְ הָעִיר הַאַף תִּסְפֶּה וְלֹא תִשָּׂא
לַמָּקוֹם לְמַעַן חֲמִשִּׁים הַצַּדִּיקִם אֲשֶׁר בְּקִרְבָּהּ</span>:

<span dir="rtl">(כה) חָלִלָה לְּךָ מֵעֲשׂת כַּדָּבָר הַזֶּה לְהָמִית צַדִּיק עִם רָשָׁע וְהָיָה כַצַּדִּיק
כָּרָשָׁע חָלִלָה לָּךְ הֲשֹׁפֵט כָּל הָאָרֶץ לֹא יַעֲשֶׂה מִשְׁפָּט:</span>

<span dir="rtl">והנה תיאור של חוני המעגל, מתקופה אחרת.</span>

<u><span dir="rtl">משנה מסכת תענית פרק ג</span></u>

<span dir="rtl">מַעֲשֶׂה שֶׁאָמְרוּ לוֹ לְחוֹנִי הַמְעַגֵּל, הִתְפַּלֵּל שֶׁיֵּרְדוּ גְשָׁמִים. אָמַר לָהֶם,
צְאוּ וְהַכְנִיסוּ תַנּוּרֵי פְסָחִים, בִּשְׁבִיל שֶׁלֹּא יִמּוֹקוּ. הִתְפַּלֵּל וְלֹא יָרְדוּ גְשָׁמִים. מֶה עָשָׂה,
עָג עוּגָה וְעָמַד בְּתוֹכָהּ, וְאָמַר (לְפָנָיו), רִבּוֹנוֹ שֶׁל עוֹלָם, **בָּנֶיךָ שָׂמוּ פְנֵיהֶם עָלַי,
שֶׁאֲנִי כְבֶן בַּיִת לְפָנֶיךָ**. נִשְׁבָּע אֲנִי בְשִׁמְךָ הַגָּדוֹל שֶׁאֵינִי זָז מִכָּאן, עַד שֶׁתְּרַחֵם עַל
בָּנֶיךָ. הִתְחִילוּ גְּשָׁמִים מְנַטְּפִין. אָמַר, **לֹא כָךְ שָׁאַלְתִּי**, אֶלָּא גִּשְׁמֵי בוֹרוֹת שִׁיחִין
וּמְעָרוֹת. הִתְחִילוּ לֵירֵד בְּזַעַף. אָמַר, **לֹא כָךְ שָׁאַלְתִּי**, אֶלָּא גִּשְׁמֵי רָצוֹן, בְּרָכָה
וּנְדָבָה. יָרְדוּ כְתִיקְנָן, עַד שֶׁיָּצְּאוּ יִשְׂרָאֵל מִירוּשָׁלַיִם לְהַר הַבַּיִת מִפְּנֵי הַגְּשָׁמִים. בָּאוּ
וְאָמְרוּ לוֹ, כְּשֵׁם שֶׁהִתְפָּלַלְתָּ עֲלֵיהֶם שֶׁיֵּרְדוּ כָּךְ הִתְפַּלֵל שֶׁיֵּלְכוּ לָהֶן. אָמַר לָהֶן, צְאוּ וּרְאוּ
אִם נִמְחֵית אֶבֶן הַטּוֹעִים. שָׁלַח לוֹ שִׁמְעוֹן בֶּן שָׁטָח, **אִלְמָלֵא חוֹנִי אַתָּה, גּוֹזְרַנִי עָלֶיךָ
נִדּוּי. אֲבָל מָה אֶעֱשֶׂה לְךָ, שֶׁאַתָּה מִתְחַטֵּא לִפְנֵי הַמָּקוֹם וְעוֹשֶׂה לְךָ רְצוֹנְךָ כְּבֵן שֶׁהוּא
מִתְחַטֵּא עַל אָבִיו וְעוֹשֶׂה לוֹ רְצוֹנוֹ.** וְעָלֶיךָ הַכָּתוב אוֹמֵר, (משלי כג) יִשְׂמַח אָבִיךָ
וְאִמֶּךָ וְתָגֵל יוֹלַדְתֶּךָ:</span>

<span dir="rtl">ועד השנים האחרונות. הנה שיר שמיוחס לרבי לוי יצחק
מברדיטשוב ( 1740-1809, מכונה "סנגורם של ישראל"), אבל מוכר רק מהמאה
העשרים.</span>

<span dir="rtl">נקרא <u>"הקדיש של ר' לוי יצחק מברדיטשוב".</u></span>

<span dir="rtl">גוט מאָרגן דיר, רבונו של עולם!‏</span>  
<span dir="rtl">איך, לוי-יצחק בן-שׂרה מבערדיטשעװ</span>  
<span dir="rtl">בין צו דיר געקומען מיט אַ דין תּורה פֿאַר דיין פֿאָלק
ישׂראל</span>.  
<span dir="rtl">וואס האסטו זיך אָנגעזעצט אויף דיין פאָלק ישראל</span>!  
<span dir="rtl">אז ווו נאר א זאך, איז – "אמור אל בני ישראל</span>."  
<span dir="rtl">אז ווו נאר א זאך, איז – "צו את בני ישראל</span>."  
<span dir="rtl">אז ווו נאר א זאך, איז – "דבר אל בני ישראל</span>."

<span dir="rtl">טאטעניו</span>!  
<span dir="rtl">כמה אומות יש בעולם</span>!  
<span dir="rtl">פרסים, בבלים, אדומים</span>.  
<span dir="rtl">בוקר טוב לך, ריבונו של עולם</span>!  
<span dir="rtl">אני, לוי יצחק בן שרה מברדיטשוב</span>  
<span dir="rtl">באתי אליך בדין תורה</span>  
<span dir="rtl">בעבור עם ישראל שלך</span>.  
<span dir="rtl">מדוע נטפלת דווקא לעמך ישראל</span>!  
<span dir="rtl">רק צריך משהו, מיד – "אֱמֹר אֶל בְּנֵי יִשְׂרָאֵל</span>."  
<span dir="rtl">שוב קרה דבר מה – "צַו אֶת בְּנֵי יִשְׂרָאֵל</span>."  
<span dir="rtl">ושוב – "דַּבֵּר אֶל בְּנֵי יִשְׂרָאֵל</span>."

<span dir="rtl">אבא'לה</span>!  
<span dir="rtl">כמה אומות יש בעולם</span>!  
<span dir="rtl">פרסים, בבלים, אדומים</span>.

<span dir="rtl">וכו' וכו' ... אין קללות, חס וחלילה, אבל קצת חוצפה
יש...</span>

<span dir="rtl">ובכל מקרה, גם אם אין ברירה לפעמים, והזעם פורץ, צריך
להמעיט בקללות.... ובוודאי לא לקלל את אלוהים. הוא אבינו, מלכנו, או חברנו
הטוב.</span>
