**<span dir="rtl"><u>פרשת שמיני – בעלי חיים במקורות</u></span>**

<span dir="rtl">בעלי החיים הנזכרים בפרשה (בעיקר האסורים לאכילה):</span>

<span dir="rtl">גמל, שפן, ארנבת, חזיר,נשר, פרס, עזניה, דיה (דאה), איה,
עורב, בת יענה, תחמס, שחף, נץ, כוס, שלך, ינשוף, תנשמת, קאת, רחם, חסידה,
ענפה, דוכיפת, עטלף, ארבה, סלעם, חרגול, חגב, חולד, עכב, צב, אנקה, כוח,
לטאה חומט.</span>

<span dir="rtl">בנושא זה, של בעלי חיים במקורותינו נעסוק בכמה
נושאים:</span>

1.  <span dir="rtl">בעלי החיים כמבטאים את גדולתו של האל שיצר אותם ודואג
    להם.</span>

2.  <span dir="rtl">בעלי חיים כשליחי האל נגד אויביו.</span>

3.  <span dir="rtl">הערך של צער בעלי חיים.</span>

4.  <span dir="rtl">בעלי חיים כמסמלים תכונות חיוביות ושליליות.</span>

5.  <span dir="rtl">בעלי חיים כבעלי ערכים והתנהגויות שיש לנו ללמוד
    מהם.</span>

**<span dir="rtl"><u>בעלי החיים כמבטאים את גדולתו של האל שיצר אותם ודואג
להם.</u></span>**

**<span dir="rtl">לפחות שני פרקים בתנ"ך מציירים בצורה יפה את המעורבות של
האל בעולם החי, ובעקיפין את התפעלות המשורר מהטבע. הם גם מוכיחים את הידע
של המשורר ומעורבתו הרגשית בעולם החי.</span>**

**<span dir="rtl">הכוונה לפרק ל"ט באיוב, ופרק ק"ד בתהילים.</span>**

**<span dir="rtl">נכתבו בזמן בלתי ידוע בימי הבית השני.</span>**

<span dir="rtl">איוב ל"ט</span>

<span dir="rtl">(א) הֲיָדַעְתָּ עֵת לֶדֶת יַעֲלֵי סָלַע חֹלֵל אַיָּלוֹת תִּשְׁמֹר:</span>

<span dir="rtl">(ב) תִּסְפֹּר יְרָחִים תְּמַלֶּאנָה וְיָדַעְתָּ עֵת לִדְתָּנָה:</span>

<span dir="rtl">(ג) תִּכְרַעְנָה יַלְדֵיהֶן תְּפַלַּחְנָה חֶבְלֵיהֶם תְּשַׁלַּחְנָה:</span>

<span dir="rtl">(ד) יַחְלְמוּ בְנֵיהֶם יִרְבּוּ בַבָּר יָצְאוּ וְלֹא שָׁבוּ לָמוֹ:</span>

<span dir="rtl">(ה) מִי שִׁלַּח פֶּרֶא חָפְשִׁי וּמֹסְרוֹת עָרוֹד מִי פִתֵּחַ:</span>

<span dir="rtl">(ו) אֲשֶׁר שַׂמְתִּי עֲרָבָה בֵיתוֹ וּמִשְׁכְּנוֹתָיו מְלֵחָה:</span>

<span dir="rtl">(ז) יִשְׂחַק לַהֲמוֹן קִרְיָה תְּשֻׁאוֹת נוֹגֵשׂ לֹא יִשְׁמָע:</span>

<span dir="rtl">(ח) יְתוּר הָרִים מִרְעֵהוּ וְאַחַר כָּל יָרוֹק יִדְרוֹשׁ:</span>

<span dir="rtl">(ט) הֲיֹאבֶה רֵֹים עָבְדֶךָ אִם יָלִין עַל אֲבוּסֶךָ:</span>

<span dir="rtl">(י) הֲתִקְשָׁר רֵים בְּתֶלֶם עֲבֹתוֹ אִם יְשַׂדֵּד עֲמָקִים אַחֲרֶיךָ:</span>

<span dir="rtl">(יא) הֲתִבְטַח בּוֹ כִּי רַב כֹּחוֹ וְתַעֲזֹב אֵלָיו יְגִיעֶךָ:</span>

<span dir="rtl">(יב) הֲתַאֲמִין בּוֹ כִּי יָשִׁיב זַרְעֶךָ וְגָרְנְךָ יֶאֱסֹף:</span>

<span dir="rtl">(יג) כְּנַף רְנָנִים נֶעֱלָסָה אִם אֶבְרָה חֲסִידָה וְנֹצָה:</span>

<span dir="rtl">(יד) כִּי תַעֲזֹב לָאָרֶץ בֵּצֶיהָ וְעַל עָפָר תְּחַמֵּם:</span>

<span dir="rtl">(טו) וַתִּשְׁכַּח כִּי רֶגֶל תְּזוּרֶהָ וְחַיַּת הַשָּׂדֶה תְּדוּשֶׁהָ:</span>

<span dir="rtl">(טז) הִקְשִׁיחַ בָּנֶיהָ לְּלֹא לָהּ לְרִיק יְגִיעָהּ בְּלִי פָחַד:</span>

<span dir="rtl">(יז) כִּי הִשָּׁהּ אֱלוֹהַּ חָכְמָה וְלֹא חָלַק לָהּ בַּבִּינָה:</span>

<span dir="rtl">(יח) כָּעֵת בַּמָּרוֹם תַּמְרִיא תִּשְׂחַק לַסּוּס וּלְרֹכְבוֹ:</span>

<span dir="rtl">(יט) הֲתִתֵּן לַסּוּס גְּבוּרָה הֲתַלְבִּישׁ צַוָּארוֹ רַעְמָה:</span>

<span dir="rtl">(כ) הֲתַרְעִישֶׁנּוּ כָּאַרְבֶּה הוֹד נַחְרוֹ אֵימָה:</span>

<span dir="rtl">(כא) יַחְפְּרוּ בָעֵמֶק וְיָשִׂישׂ בְּכֹחַ יֵצֵא לִקְרַאת נָשֶׁק:</span>

<span dir="rtl">(כב) יִשְׂחַק לְפַחַד וְלֹא יֵחָת וְלֹא יָשׁוּב מִפְּנֵי חָרֶב:</span>

<span dir="rtl">(כג) עָלָיו תִּרְנֶה אַשְׁפָּה לַהַב חֲנִית וְכִידוֹן:</span>

<span dir="rtl">(כד) בְּרַעַשׂ וְרֹגֶז יְגַמֶּא אָרֶץ וְלֹא יַאֲמִין כִּי קוֹל שׁוֹפָר:</span>

<span dir="rtl">(כה) בְּדֵי שֹׁפָר יֹאמַר הֶאָח וּמֵרָחוֹק יָרִיחַ מִלְחָמָה רַעַם שָׂרִים
וּתְרוּעָה:</span>

<span dir="rtl">(כו) הֲמִבִּינָתְךָ יַאֲבֶר נֵץ יִפְרֹשׂ כְּנָפָיו לְתֵימָן:</span>

<span dir="rtl">(כז) אִם עַל פִּיךָ יַגְבִּיהַּ נָשֶׁר וְכִי יָרִים קִנּוֹ:</span>

<span dir="rtl">(כח) סֶלַע יִשְׁכֹּן וְיִתְלֹנָן עַל שֶׁן סֶלַע וּמְצוּדָה:</span>

<span dir="rtl">(כט) מִשָּׁם חָפַר אֹכֶל לְמֵרָחוֹק עֵינָיו יַבִּיטוּ:</span>

<span dir="rtl">(ל) וְאֶפְרֹחָיו יְעַלְעוּ דָם וּבַאֲשֶׁר חֲלָלִים שָׁם הוּא:</span>

**<span dir="rtl">בתהילים פרק ק"ד (חלקית), תיאור טבע רחב, כולל בעלי
החיים.</span>**

<span dir="rtl">...</span>

<span dir="rtl">(י) הַמְשַׁלֵּחַ מַעְיָנִים בַּנְּחָלִים בֵּין הָרִים יְהַלֵּכוּן:</span>

<span dir="rtl">(יא) יַשְׁקוּ כָּל חַיְתוֹ שָׂדָי יִשְׁבְּרוּ פְרָאִים צְמָאָם:</span>

<span dir="rtl">(יב) עֲלֵיהֶם עוֹף הַשָּׁמַיִם יִשְׁכּוֹן מִבֵּין עֳפָאיִם יִתְּנוּ קוֹל:</span>

<span dir="rtl">(יג) מַשְׁקֶה הָרִים מֵעֲלִיּוֹתָיו מִפְּרִי מַעֲשֶׂיךָ תִּשְׂבַּע הָאָרֶץ:</span>

<span dir="rtl">(יד) מַצְמִיחַ חָצִיר לַבְּהֵמָה וְעֵשֶׂב לַעֲבֹדַת הָאָדָם לְהוֹצִיא לֶחֶם מִן
הָאָרֶץ:</span>

<span dir="rtl">(טו) וְיַיִן יְשַׂמַּח לְבַב אֱנוֹשׁ לְהַצְהִיל פָּנִים מִשָּׁמֶן וְלֶחֶם לְבַב אֱנוֹשׁ
יִסְעָד:</span>

<span dir="rtl">(טז) יִשְׂבְּעוּ עֲצֵי יהוה אַרְזֵי לְבָנוֹן אֲשֶׁר נָטָע:</span>

<span dir="rtl">(יז) אֲשֶׁר שָׁם צִפֳּרִים יְקַנֵּנוּ חֲסִידָה בְּרוֹשִׁים בֵּיתָהּ:</span>

<span dir="rtl">(יח) הָרִים הַגְּבֹהִים לַיְּעֵלִים סְלָעִים מַחְסֶה לַשְׁפַנִּים:</span>

**<span dir="rtl">בבלי, עבודה זרה, דף ג'. הקב"ה דואג לבריותיו</span>**

<span dir="rtl">"אמר רב: שתים עשרה שעות הוי היום. שלש הראשונות הקדוש
ברוך הוא יושב ועוסק בתורה, שניות יושב ודן את כל העולם כולו. כיון שרואה
שנתחייב עולם כלייה עומד מכסא הדין ויושב על כסא רחמים. <u>שלישיות יושב
וזן את כל העולם כולו מקרני ראמים עד ביצי כנים.</u> רביעיות יושב ומשחק עם
לויתן, שנאמר 'לויתן זה יצרת לשחק בו' ..."</span>

**<span dir="rtl">יהודה הלוי (1075-1141 ספרד) ב"הכוזרי" (מאמר שלישי, אות
י"ז) משכנע שהנמלה והדבורה מופלאים יותר מגרמי השמים:</span>**

<span dir="rtl">"כך יצייר לעצמו \[החסיד\], בברכת יוצר המאורות, את סדר
העולם העליון ואת עצם גרמי השמים וגדל תועלתם, ויחשב, כי עם היותם עצומים
בעינינו מפאת התועלת הגדולה שאנו מוצאים בהם, אינם אצל בוראם כי אם כקטן
שברמשים.</span>

<span dir="rtl">ראיה לדבר: היות חכמת הבורא והנהגתו המתגלות ביצירת הנמלה
והדבורה, לא קטנות מחכמתו והנהגתו בשמש ובגלגלה כמו שאמרתי. גדולה מזאת,
רושם ההשגחה והחכמה האלוהית דק יותר ונפלא יותר בנמלה ובדבורה, אשר עם
היותן קטנות כל כך נתנו להן כחות כאלה וכלים כאלה ...."</span>

**<span dir="rtl">וכן בחיי אבן פקודה (1050-1120 ספרד) בספר "חובת הלבבות"
שער היחוד פרק ז'</span>**

<span dir="rtl">"והחכמה נראית בקטני היצירות וגדוליהן, כי כח (אותות)
החכמה הנראית ביצירת הפיל, לפי גודל גופו, איננו יותר נפלא מכח החכמה
הנראית ביצירת הנמלה, לפי קטנותה. אך כל אשר תקטן היצירה, יהיה כח החכמה
והיכולת נראה בה יותר, ותיקון (וחסד) הבורא יותר נפלא ונראה ממנה. וזה
יורה, כי כולם מחשבות חושב אחד ובורא אחד, מפני שהם מתדמים ושוים ונכונים
להשלמת סדר העולם והעמדתו כולו בכל חלקיו. ואילו היה לו יותר מבורא אחד,
היתה צורת החכמה מתחלפת בקצת חלקיו...."</span>

**<span dir="rtl">(כמובן, מטרת הכותבים היא לא זואולוגית אלא תיאולוגית –
מלוא כל הארץ כבודו)</span>**

**<span dir="rtl"><u>בעלי חיים כשליחי האל נגד אויביו</u></span>**

**<span dir="rtl">מלכים ב' י"ז</span>**

<span dir="rtl">(כד) וַיָּבֵא מֶלֶךְ אַשּׁוּר מִבָּבֶל וּמִכּוּתָה וּמֵעַוָּא וּמֵחֲמָת וּמסְפַרְוַיִם וַיֹּשֶׁב
בְּעָרֵי שֹׁמְרוֹן תַּחַת בְּנֵי יִשְׂרָאֵל וַיִּרְשׁוּ אֶת שֹׁמְרוֹן וַיֵּשְׁבוּ בְּעָרֶיהָ:</span>

<span dir="rtl">(כה) וַיְהִי בִּתְחִלַּת שִׁבְתָּם שָׁם לֹא יָרְאוּ אֶת יהוה וַיְשַׁלַּח יהוה בָּהֶם
אֶת הָאֲרָיוֹת וַיִּהְיוּ הֹרְגִים בָּהֶם:</span>

<span dir="rtl">(כו) וַיֹּאמְרוּ לְמֶלֶךְ אַשּׁוּר לֵאמֹר הַגּוֹיִם אֲשֶׁר הִגְלִיתָ וַתּוֹשֶׁב בְּעָרֵי
שֹׁמְרוֹן לֹא יָדְעוּ אֶת מִשְׁפַּט אֱלֹהֵי הָאָרֶץ וַיְשַׁלַּח בָּם אֶת הָאֲרָיוֹת וְהִנָּם מְמִיתִים אוֹתָם כַּאֲשֶׁר
אֵינָם יֹדְעִים אֶת מִשְׁפַּט אֱלֹהֵי הָאָרֶץ:</span>

**<span dir="rtl">שמות כ"ג</span>**

<span dir="rtl">(כח) וְשָׁלַחְתִּי אֶת הַצִּרְעָה לְפָנֶיךָ וְגֵרְשָׁה אֶת הַחִוִּי אֶת הַכְּנַעֲנִי וְאֶת
הַחִתִּי מִלְּפָנֶיךָ:</span>

<span dir="rtl">וכמובן, חלק ממכות מצרים, שנשמח בהם ובאכזריותם, בפסח הבא
עלינו לטובה.</span>

**<span dir="rtl">וגם "טיפול" פרטי, מאפיונרי... אם יש צורך:</span>**

**<span dir="rtl">מלכים א' י"ג</span>**

<span dir="rtl">(כו) וַיִּשְׁמַע הַנָּבִיא אֲשֶׁר הֱשִׁיבוֹ מִן הַדֶּרֶךְ וַיֹּאמֶר אִישׁ הָאֱלֹהִים הוּא
אֲשֶׁר מָרָה אֶת פִּי יהוה וַיִּתְּנֵהוּ יהוה לָאַרְיֵה וַיִּשְׁבְּרֵהוּ וַיְמִתֵהוּ כִּדְבַר יהוה אֲשֶׁר דִּבֶּר
לוֹ:</span>

**<span dir="rtl">מלכים ב' ב' – לא להתגרות בנביא אלישע.</span>**

<span dir="rtl">(כג) וַיַּעַל מִשָּׁם בֵּית אֵל וְהוּא עֹלֶה בַדֶּרֶךְ וּנְעָרִים קְטַנִּים יָצְאוּ מִן
הָעִיר וַיִּתְקַלְּסוּ בוֹ וַיֹּאמְרוּ לוֹ עֲלֵה קֵרֵחַ עֲלֵה קֵרֵחַ:</span>

<span dir="rtl">(כד) וַיִּפֶן אַחֲרָיו וַיִּרְאֵם וַיְקַלְלֵם בְּשֵׁם יהוה וַתֵּצֶאנָה שְׁתַּיִם דֻּבִּים
מִן הַיַּעַר וַתְּבַקַּעְנָה מֵהֶם אַרְבָּעִים וּשְׁנֵי יְלָדִים:</span>

**<span dir="rtl">והמדרש מרחיב</span>**

**<span dir="rtl">שמות רבה פרשה י'</span>**

<span dir="rtl">" ורבי אחא ב"ר חנינא אמר אפילו דברים שאתה רואה אותן כאלו
הן מיותרין בעולם, כגון נחשים ועקרבים, הן היו בכלל ברייתו של עולם. אמר
להן הקב"ה לנביאים, מה אתם סבורים אם אין אתם הולכין בשליחותי וכי אין לי
שליח ויתרון? ארץ בכל היא אני עושה שליחותי, אפי' ע"י נחש אפילו ע"י עקרב
ואפילו ע"י צפרדע. תדע לך שכן שאלולי הצרעה היאך היה הקב"ה פורע מן
האמוריים? ואלולי הצפרדע היאך היה פורע מן המצריים? הה"ד הנה אנכי נוגף
וגו':"</span>

**<span dir="rtl">גיטין דף נ"ו, "מתנקם" בטיטוס שהחריב את בית המקדש,
לפחות באגדה...</span>**

<span dir="rtl">"...רשע בן רשע בן בנו של עשו הרשע, בריה קלה יש לי בעולמי
ויתוש שמה. אמאי קרי לה בריה קלה דמעלנא אית לה ומפקנא לית לה **\[כניסה יש
לה ויציאה אין לה\]**, עלה ליבשה ותעשה עמה מלחמה. עלה ליבשה, בא יתוש
ונכנס בחוטמו, ונקר במוחו שבע שנים ... תניא אמר רבי פנחס בן ערובא אני
הייתי בין גדולי רומי, וכשמת פצעו את מוחו, ומצאו בו כצפור דרור משקל שני
סלעים ...." **\[ניתוח לאחר המוות...\]**</span>

**<span dir="rtl">במדבר רבה פרשה י"ח חוזר על האגדה ומרחיבה למלחמות
אחרות</span>**

<span dir="rtl">....התחיל מתגבר והולך **\[טיטוס\]**. כיון שהגיע לים היה
הים הולך וסוער. אמר, אלהיהם של אלו אין גבורתו אלא בים, אם הוא רוצה יעלה
ליבשה ונראה מי נוצח. א"ל הקב"ה רשע בן רשע בריה פחותה קלה שבבריותי אני
משליח בך לבערך מן העולם. נכנס יתוש בחוטמו ומת במיתה משונה. ....</span>

<span dir="rtl">ופעמים ע"י צרעה. שנאמר (שמות כג) 'ושלחתי את הצרעה' אמרו
רבותינו כששלח הקב"ה את הצרעה לפני ישראל להרוג את האמורים, ראה מה כתיב
בהן (עמוס ב): 'ואנכי השמדתי את האמורי מפניהם אשר כגובה ארזים גבהו וחסון
הוא כאלונים ואשמיד פריו ממעל' וגו'. היתה נכנסת לתוך עינו של ימין ושופכת
ארסה והיה מתבקע ונופל ומת. שכן דרכו של הקב"ה לעשות שליחותו ע"י דברים
קלים. לכל המתגאין עליו שלח להם בריה קלה להפרע מהם להודיעך שאין גבורתן
ממש. ולע"ל עתיד הקב"ה ליפרע מן האומות ע"י דברים קלים שנאמר (ישעיה ז)
'והיה ביום ההוא ישרוק ה' לזבוב אשר בקצה יאורי מצרים ולדבורה אשר בארץ
אשור':</span>

**<span dir="rtl">\[כלומר, הקב"ה לא רק מכה את הרשעים, אלא גם משפיל אותם,
כי הוא עושה זאת על ידי זבובים ודבורים...\]</span>**

**<span dir="rtl"><u>הערך של צער בעלי חיים</u></span>**

**<span dir="rtl">בתנ"ך אנחנו מוצאים את הדאגה לבעלי החיים המתורבתים,
במצוות השבת:</span>**

**<span dir="rtl">דברים פרק ה'</span>**

<span dir="rtl">(יד) וְיוֹם הַשְּׁבִיעִי שַׁבָּת לַיהוה אֱלֹהֶיךָ לֹא תַעֲשֶׂה כָל מְלָאכָה אַתָּה
וּבִנְךָ וּבִתֶּךָ וְעַבְדְּךָ וַאֲמָתֶךָ <u>וְשׁוֹרְךָ וַחֲמֹרְךָ וְכָל בְּהֶמְתֶּךָ</u> וְגֵרְךָ אֲשֶׁר בִּשְׁעָרֶיךָ לְמַעַן
יָנוּחַ עַבְדְּךָ וַאֲמָתְךָ כָּמוֹךָ:</span>

**<span dir="rtl">אבל ייתכן שגם במצוות אחרות, למשל:</span>**

<span dir="rtl">שמות כ"ג</span>

<span dir="rtl">(ה) כִּי תִרְאֶה <u>חֲמוֹר שׂנַאֲךָ</u> רֹבֵץ תַּחַת מַשָּׂאוֹ וְחָדַלְתָּ מֵעֲזֹב לוֹ
עָזֹב תַּעֲזֹב עמו.</span>

**<span dir="rtl">(למרות, שניתן לראות במצווה דאגה ל"שונאך" ולא
לחמור?)</span>**

**<span dir="rtl">בספרות המאוחרת יותר קיימת התייחסות מפורשת לצער בעלי
חיים, ומסתמכים על פסוק בתהילים פרק קמ"ה:</span>**

<span dir="rtl">"טוב ה' לכל ורחמיו על כל מעשיו"</span>

**<span dir="rtl">הנה סיפור מתלמוד בבלי, שבו רחמי שמים על רבי יהודה נשיא
מותנים ברחמיו על בעלי חיים.</span>**

**<span dir="rtl">בבא מציעא דף פ"ה</span>**

<span dir="rtl">"יסורי דרבי אלעזר ברבי שמעון עדיפי מדרבי, דאילו רבי
אלעזר ברבי שמעון מאהבה באו ומאהבה הלכו, דרבי על ידי מעשה באו ועל ידי
מעשה הלכו.</span>

<span dir="rtl">על ידי מעשה באו מאי היא דההוא עגלא דהוו קא ממטו ליה
לשחיטה אזל תליא לרישיה בכנפיה דרבי וקא בכי אמר ליה זיל לכך נוצרת אמרי
הואיל ולא קא מרחם ליתו עליה יסורין ועל ידי מעשה הלכו יומא חד הוה קא כנשא
אמתיה דרבי ביתא הוה שדיא בני כרכושתא וקא כנשא להו אמר לה שבקינהו כתיב
ורחמיו על כל מעשיו אמרי הואיל ומרחם נרחם עליה"</span>

**<span dir="rtl">תרגום</span>**

<span dir="rtl">"...על ידי מעשה באו מהו? עגל ההוא שהיו מובילים אותו
לשחיטה, הלך תולה את ראשו בחיקו של רבי, ובוכה. אמר לו, לך לכך נוצרת.
אמרו, הואיל ולא היה מרחם יבואו עליו יסורין. ועל ידי מעשה הלכו. יום אחד
היה כאשר מטאטאת שפחתו של רבי את הבית היו שם גורי חולדה, וכאשר טאטאה אותם
אמר לה הפסיקי, שכתוב ורחמיו על כל מעשיו. אמרו הואיל ומרחם נרחם
עליו."</span>

**<span dir="rtl">ובבראשית רבה ל"ג, מופיע הסיפור בצורה אחרת, גם הוא על
רבי (יהודה נשיא):</span>**

<span dir="rtl">בתר יומין עבר חד שרץ קמי ברתיה ובעא למיקטלא אמר לה ברתי
שבקיה דכתיב (שם) ורחמיו על כל מעשיו.</span>

**<span dir="rtl">תרגום:</span>**

<span dir="rtl">"לאחר יומיים עבר שרץ אחד לפני בתו ובקשה להרגו, אמר לה:
בתי חדלי, שכתוב ורחמיו על כל מעשיו."</span>

**<span dir="rtl">ובמדרש תנחומא פרשת נוח פרק ו':</span>**

**<span dir="rtl">אמנם האדם דואג לעצמו יותר מאשר לבעלי החיים, אך האידיאל
האלוהי שונה:</span>**

<span dir="rtl">"אדם נכנס בספינה, עמד עליו סער. אם יש עמו בהמה וכלים
מזרקן לים ומקיימין את האדם, שאין מרחמין על הבהמה וכלים כשם שמרחמין על
האדם. אבל הקב"ה כשם שרחמיו על האדם כך רחמיו על הבהמה שנאמר (תהלים קמה)
'ורחמיו על כל מעשיו'."</span>

**<span dir="rtl">וב"זוהר חדש" (חלק מאוחר יותר מספר הזוהר) מדרש
רות:</span>**

<span dir="rtl">הקב"ה דכתיב ביה ורחמיו על כל מעשיו, אפילו על יתושא
זעירא...</span>

**<span dir="rtl"><u>בעלי החיים כמסמלים תכונות חיוביות
ושליליות</u></span>**

**<span dir="rtl">בברכת יעקב לבניו (בראשית מ"ט):</span>**

<span dir="rtl">גור אריה יהודה (יהודה ליב)</span>

<span dir="rtl">יששכר חמור גרם (יששכר אייזל?) **תכונה שלילית שהמדרש הופך
אותה לחיובית.**</span>

<span dir="rtl">יהי דן נחש עלי דרך</span>

<span dir="rtl">נפתלי איילה שלוחה (נפתלי הרץ, הירש)</span>

<span dir="rtl">בנימין זאב יטרוף (בנימין וואלף)</span>

**<span dir="rtl">בברכת משה לשבטים (דברים ל"ג):</span>**

<span dir="rtl">בכור שורו הדר לו וקרני ראם קרניו (יוסף)</span>

<span dir="rtl">מרחיב גד כלביא</span>

<span dir="rtl">דן גור אריה</span>

**<span dir="rtl">ירמיהו (פרק י"ב) מדבר על סביבתו העוינת אותו:</span>**

<span dir="rtl">"היתה לי נחלתי כאריה ביער... העיט צבוע נחלתי העיט סביב
עליה..."</span>

**<span dir="rtl">דברים ל"ב – אלוהים מגן על עמו כנשר...</span>**

<span dir="rtl">(ט) כִּי חֵלֶק יְדֹוָד עַמּוֹ יַעֲקֹב חֶבֶל נַחֲלָתוֹ:</span>

<span dir="rtl">(י) יִמְצָאֵהוּ בְּאֶרֶץ מִדְבָּר וּבְתֹהוּ יְלֵל יְשִׁמֹן יְסֹבֲבֶנְהוּ יְבוֹנֲנֵהוּ
יִצְּרֶנְהוּ כְּאִישׁוֹן עֵינוֹ:</span>

<span dir="rtl">(יא) <u>כְּנֶשֶׁר יָעִיר קִנּוֹ עַל גּוֹזָלָיו יְרַחֶף</u> יִפְרֹשׂ כְּנָפָיו
יִקָּחֵהוּ יִשָּׂאֵהוּ עַל אֶבְרָתוֹ</span>

**<span dir="rtl">והיפוך תכונות בעלי החיים מסמל אצל ישעיהו (פרק י"א) את
השלום:</span>**

<span dir="rtl">"וגר זאב עם כבש ונמר עם גדי ירבץ..."</span>

<span dir="rtl">ובוודאי יש עוד רבים מאוד ומקובלים גם היום (זאב, נחש,
חמור, סוס...).</span>

<span dir="rtl">קרוב לזה ויותר מפורש –</span>

**<span dir="rtl"><u>בעלי חיים כבעלי ערכים והתנהגויות שיש לנו ללמוד
מהם.</u></span>**

**<span dir="rtl">קודם כל נאמנות לבוס.... ישעיהו פרק א'</span>**

<span dir="rtl">"יָדַע שׁוֹר קֹנֵהוּ וַחֲמוֹר אֵבוּס בְּעָלָיו יִשְׂרָאֵל לֹא יָדַע עַמִּי לֹא
הִתְבונן"</span>

**<span dir="rtl">ודומה לכך ירמיהו פרק ו'</span>**

<span dir="rtl">" גַּם חֲסִידָה בַשָּׁמַיִם יָדְעָה מוֹעֲדֶיהָ וְתֹר וְסִיס וְעָגוּר שָׁמְרוּ אֶת עֵת
בֹּאָנָה וְעַמִּי לֹא יָדְעוּ אֵת מִשְׁפַּט יְהוה".</span>

**<span dir="rtl">משלי פרק ל' מתפעל מחיות קטנות:</span>**

<span dir="rtl">(כד) אַרְבָּעָה הֵם קְטַנֵּי אָרֶץ וְהֵמָּה חֲכָמִים מְחֻכָּמִים:</span>

<span dir="rtl">(כה) הַנְּמָלִים עַם לֹא עָז וַיָּכִינוּ בַקַּיִץ לַחְמָם:</span>

<span dir="rtl">(כו) שְׁפַנִּים עַם לֹא עָצוּם וַיָּשִׂימוּ בַסֶּלַע בֵּיתָם:</span>

<span dir="rtl">(כז) מֶלֶךְ אֵין לָאַרְבֶּה וַיֵּצֵא חֹצֵץ כֻּלּוֹ:</span>

<span dir="rtl">(כח) שְׂמָמִית בְּיָדַיִם תְּתַפֵּשׂ וְהִיא בְּהֵיכְלֵי מֶלֶךְ:</span>

**<span dir="rtl">שניים מהפסוקים מדברים על חיות שיש ללמוד מהם, ולא רק
כאן:</span>**

**<span dir="rtl">הנמלה, והארבה.</span>**

**<span dir="rtl">ההתפעלות העיקרית משני בעלי חיים אלה היא "פוליטית".
רפובליקה מול מלוכה. יכולתו של ציבור שלם לפעול יחד ללא מלך.</span>**

**<span dir="rtl">הנמלה מופיעה עוד פעם במשלי פרק ו' בפסוק הידוע, שצריך
לשים לב להמשך הפחות ידוע:</span>**

<span dir="rtl">(ו) לֵךְ אֶל נְמָלָה עָצֵל רְאֵה דְרָכֶיהָ וַחֲכָם:</span>

<span dir="rtl">(ז) <u>אֲשֶׁר אֵין לָהּ קָצִין שֹׁטֵר וּמֹשֵׁל:</u></span>

<span dir="rtl">(ח) תָּכִין בַּקַּיִץ לַחְמָהּ אָגְרָה בַקָּצִיר מַאֲכָלָהּ:</span>

**<span dir="rtl">וכמוה הארבה לא רק כאן, אלא גם בספר יואל פרק
ב'</span>**

<span dir="rtl">(ה) כְּקוֹל מַרְכָּבוֹת עַל רָאשֵׁי הֶהָרִים יְרַקֵּדוּן כְּקוֹל לַהַב אֵשׁ אֹכְלָה קָשׁ
כְּעַם עָצוּם עֱרוּךְ מִלְחָמָה:</span>

<span dir="rtl">(ו) מִפָּנָיו יָחִילוּ עַמִּים כָּל פָּנִים קִבְּצוּ פָארוּר:</span>

<span dir="rtl">(ז) כְּגִבּוֹרִים יְרֻצוּן כְּאַנְשֵׁי מִלְחָמָה יַעֲלוּ חוֹמָה <u>וְאִישׁ בִּדְרָכָיו
יֵלֵכוּן וְלֹא יְעַבְּטוּן אֹרְחוֹתָם:</u></span>

<span dir="rtl">(ח) <u>וְאִישׁ אָחִיו לֹא יִדְחָקוּן גֶּבֶר בִּמְסִלָּתוֹ יֵלֵכוּן</u> וּבְעַד
הַשֶּׁלַח יִפֹּלוּ לֹא יִבְצָעוּ:</span>

**<span dir="rtl">הגאון מוילנה (1720-1797) בפירושו למשלי פרק ו' מוסיף
לנמלה עוד תכונות חינוכיות, שהזואולוגים לא יאשרו, מן הסתם....</span>**

<span dir="rtl">"לך אל נמלה, כי האדם צריך לדרכי ה' ג' דברים: חכמה ומדות
ומע"ט. והנמלה מופלא במעשיה באלו הג'. וזהו לך אל נמלה עצל. אם אתה מתעצל
מלעשות מע"ט לך ולמד מן הנמלה. הזריזות שלה, שאוספת הרבה אע"פ שאינה צריכה
אלא מעט. כמה שכתוב במדרש שהיא אינה אוכלת אלא חטה ומחצה לשנה, ומצאו פעם
אחת בחורי הנמלה ג' מאות כור. זהו במע"ט. ראה דרכיה הוא במדות. שאינה נוגעת
במה שאינו שלה, כמ"ש במדתה, שפעם אחת נשר תבואה, והתקבצו כולם והריחו שסברו
שהוא שלהם, וכיון שהריחו שאינה שלהם לא נטלו כלום. לכן ראה דרכיה ומדותיה
ולמד ממנה. וחכם הוא בחכמה, כמ"ש במדרש שהנמלה עושה ג' חורין ואינו מניח את
התבואה לא בעליונה ולא בתחתונה אלא באמצעה כי מתירא מן הגשמים שלמעלה ומן
התהום של מטה ולכן ראה חכמתה וחכם:</span>

**<span dir="rtl">אבל בעיקר הוא מסתמך על מדרש מסוף האלף הראשון,</span>**

**<span dir="rtl">דברים רבה פרשה ה'</span>**

<span dir="rtl">(ב) זש"ה (משלי ז) לך אל נמלה עצל ראה דרכיה וחכם אשר אין
לה קצין שוטר ומושל תכין בקיץ לחמה אגרה בקציר מאכלה.</span>

<span dir="rtl">מה ראה שלמה ללמד לעצל מן הנמלה? רבנן אמרי: הנמלה הזו
שלשה בתים יש לה, ואינה כונסת בעליון מפני הדלף, ולא בתחתון מפני הטינה,
אלא באמצעי. ואינה חיה אלא ששה חדשים, למה שמי שאין לו גידים ועצמות אינה
חיה אלא ששה חדשים. וכל מאכלה אינה אלא חטה ומחצה, והיא הולכת ומכנסת בקיץ
כל מה שמוצא חטין ושעורין ועדשים. א"ר תנחומא: וכל חייה אינה אלא חטה ומחצה
והיא כונסת את אלו, ולמה היא עושה כן? שאמרה, שמא יגזור עלי הקב"ה חיים
ויהיה לי מוכן לאכול. אמר ר"ש בן יוחאי, מעשה היה ומצאו בבור שלה שלש מאות
כור מה שמכנסת מן הקיץ לחורף. לפיכך אמר שלמה לך אל נמלה עצל ראה דרכיה
וחכם. <u>אף אתם התקינו לכם מצות מן העולם הזה לעולם הבא</u>.</span>

<span dir="rtl">ומהו ראה דרכיה וחכם? רבנן אמרי, ראה דרך ארץ שיש בה
שבורחת מן הגזל. אמר ר"ש בן חלפתא מעשה בנמלה אחת שהפילה חטה אחת והיו כולם
באות ומריחות בה ולא היתה אחת מהן נוטלת אותה. באה אותה שהיתה שלה ונטלה
אותה.</span>

<span dir="rtl">ראה חכמה שיש בה וכל השבח הזה שיש בה שלא למדה מבריה ולא
שופט ולא שוטר יש לה, שנא' (שם) אשר אין לה קצין שוטר ומושל.</span>

<span dir="rtl">אתם שמניתי לכם שופטים ושוטרים עאכ"ו שתשמעו להן הוי
שופטים ושוטרים תתן לך בכל שעריך:</span>

**<span dir="rtl">וכהערת אגב,</span>**

**<span dir="rtl">ילקוט שמעוני משלי פרק ו'. מקרה יחיד שמצאתי שנעשה בו
ניסוי מודרני לבדיקת הרפובליקניות של הנמלים, האם באמת "אין לה קצין שוטר
ומושל"</span>**

**<span dir="rtl">(הניסוי לא מוצלח ביותר...).</span>**

<span dir="rtl">לך אל נמלה עצל וגו' אשר אין לה קצין. ר' שמעון בן חלפתא
עסקן בדברים הוה אמר איזיל ואיחזי היכי איתא להא מילתא, אזל בתקופת תמוז
פרש גלימא אקינא דשומשמני ונפק חד מינייהו אתנח ביה סימנא, אמר להו נפל
טולא, נפקו כלהו לברא דהי גולמיה נפל שמשא נפול עליה וקטלוה, אמר הני ודאי
לית להו מלכא דאי אית להו מלכא הרמנא הוו נקיטי, אמר ליה רב אחא בריה דרבא
לרבא ודילמא מלכא אית להו ומלכא הוה בהדייהו, אי נמי מהורמנא דמלכא עבוד,
אי נמי בין מלכא למלכא הוה כדכתיב בימים ההם אין מלך בישראל איש הישר
בעיניו יעשה, אלא סמיך אהימנותא דשלמה.</span>

**<span dir="rtl">תרגום חופשי:</span>**

<span dir="rtl">לך אל נמלה עצל וגו', אשר אין לה קצין.</span>

<span dir="rtl">ר' שמעון בן חלפתא עסקנן בדברים היה.</span>

<span dir="rtl">אמר, אלך ואראה איך הדבר. הלך בתקופת תמוז, פרש טלית על קן
נמלים, ויצאה אחת מהן. נתן בה סימן. אמרה להן **\[הנמלה האחת לשאר
הנמלים\]** נפל צל. יצאו כולן. הסיט את הטלית ונפלה שמש. התנפלו עליה
**\[על המסומנת\]** והרגוה. אמר ודאי אין להן מלך שאם היה להם מלך היו
נוקטים לפי מצוותו.</span>

<span dir="rtl">אמר לו רב אחא בן רבא, ואם היה להן מלך והוא היה ביניהן?
או גם ממצוות המלך עשו **\[מצווה קיימת כבר\]**? או גם התקופה הייתה בין
מלך למלך, כמו שכתוב "בימים ההם אין מלך בישראל איש הישר בעיניו
יעשה?".</span>

<span dir="rtl">אלא סמוך על האמונה בשלמה **\[שאמר בספר משלי שאין לה קצין
שוטר ומושל\]**.....</span>

**<span dir="rtl">משנה, אבות פרק ה'. מציעה לנו לצרף תכונות של בעלי חיים
כדי לשפר את עבודת האלוהים שלנו:</span>**

<span dir="rtl">יְהוּדָה בֶן תֵּימָא אוֹמֵר, הֱוֵי עַז כַּנָּמֵר, וְקַל כַּנֶּשֶׁר, וְרָץ כַּצְּבִי,
וְגִבּוֹר כָּאֲרִי לַעֲשׂוֹת רְצוֹן אָבִיךָ שֶׁבַּשָּׁמָיִם.</span>

**<span dir="rtl">מאמר מוסגר, שלא שייך לענייננו, אך קשה
להתאפק....</span>**

**<span dir="rtl">פירושו של ר' עובדיה מברטנורה (נולד באיטליה, נפטר ב
1515 בישראל)</span>**

<span dir="rtl">עז כנמר - הנמר הזה נולד מן חזיר היער והלביאה כי בעת יחם
האריות הלביאה מכנסת ראשה בסבכי היער ונוהמת ותובעת את הזכר והחזיר שומע
קולה ורובעה ונמר יוצא מבין שניהם ולפי שהוא ממזר הוא עז פנים אע"פ שאין בו
גבורה כ"כ.</span>

**<span dir="rtl">ללמדנו, שגם בתקופות מאוחרות חכמינו לא מומחים
בזואולוגיה, אבל עוסקים במצוות ובמוסר. רע"ב הוא אחד מגדולי המפרשים של
המשנה.</span>**

**<span dir="rtl">ילקוט שמעוני, איוב פרק ו', ומדרשים שונים, מציעים לנו
ללמוד תכונות טובת גם מבעלי חיים אחרים, גם כאן, הידע הזואולוגי לא
בולט...</span>**

<span dir="rtl">"אמר ר' יוחנן אלמלי לא נתנה התורה לישראל, למדנו צניעות
מחתול, וגזל מנמלה, ועריות מיונה, ודרך ארץ מתרנגול שמפייס ואח"כ
בועל...."</span>

**<span dir="rtl">והנה חכמים מאוחרים יותר משבחים את בעלי החיים, בהשוואה
לבני אדם.</span>**

**<span dir="rtl">תורת המנחה לר' יעקב סקילי (המאה הארבע עשרה, תלמיד
הרשב"א, ספרד)</span>**

<span dir="rtl">"כי בני אדם הם משונים בדעותם מכל הנבראים. <u>שרוב
הנבראים מבעלי חיים אין ביניהם קנאה ותחרות כל כך, והם מתחברים יחד
ומסכימים לדבר אחד</u>, דכתיב (משלי ל כז) מלך אין לארבה ויצא חוצץ כולו.
ועוד שאינן צריכים זה לזה, שהרי אפשר להם לחיות זה בלא זה, מה שאין כן בבני
אדם שאי אפשר לאחד ממנו לחיות זה בלא זה, ולהיות יחידי בדוד מכל אדם, אלא
עם עם רב, כדי שימצא כל מה שהוא צריך. ועוד שלא תמצא אחד שיסכים לדעת חברו,
ודעותיהם משונות, עד שתמצא אחד, בקצה האחרון של מדת הרחמנות, שירחם ויכמרו
רחמיו אפילו על הריגת נמלה, ואחד, בקצה האחרון של מדת האכזריות, עד שאינו
מרחם אפילו על בניו, ונקל הוא בעיניו לשחוט בנו. וכן בכל המדות לא תמצא
שנים בהסכמה אחת:"  
**בורות רבה, אבל דברי מוסר כדורבנות.**</span>

**<span dir="rtl">ועוד פרשנות חיובית על הארבה מפי האדמו"ר החסידי מרדכי
יוסף ליינר מאיזביצה (1800-1854 פולין), בספרו "מי השילוח". אגב, רב נועז,
שדבריו לפעמים על גבול הכפירה.</span>**

<span dir="rtl">"ויבא משה ואהרן אל פרעה ויאמרו אליו, כה אמר ה' ... כי אם
מאן כו' הנני מביא מחר ארבה כו'. **\[אלוהים לא אומר למשה להתרות בפרעה, אך
הוא מתרה בו\]**</span>

<span dir="rtl">הענין שהבין משה להתרות לפרעה על מכת ארבה, אף כי לא נאמר
לו שיתרה בו על ארבה, רק הבין ממאמר הש"י שאמר לו, לאמור לפרעה "למען שיתי
אותותי אלה <u>בקרבו</u> ולמען תספר" כו'. מה שאמר לשון <u>בקרבו</u> היינו
<u>מהם עצמם</u> כמ"ש וסכסכתי מצרים במצרים (ישעי' יט), היינו שהם עצמם
ילחמו זה בזה, וזה פי' אשר התעללתי במצרים, וזאת היא הפלא ופלא שלא כדרך
הטבע, וע"ז נאמר לו למען תספר. **\[כלומר, המכה העיקרית שמביא אלוהים על
המצרים היא מלחמות אחים בתוכם\]**.</span>

<span dir="rtl">לכן הבין משה, כי הוא מכת ארבה. <u>כי ארבה נמצא מדה טובה
כמ"ש מלך אין לארבה ויצא חוצץ כלו</u>, היינו מפני <u>שיש בהם אחדות ואהבה
לכן אין צריכין למלך</u> כי הצטרכות המלך הוא מפני שאין אחדות בין בני אדם,
והמין הזה אין בהם שום שנאה לכן לא יצטרכו למלך...."</span>

**<span dir="rtl">ואנחנו מכירים עוד בעלי חיים שמפליאים לנוע יחד בסדר
מופתי, בלי מלך, בלי ראש</span>** **<span dir="rtl">ממשלה, ואולי בלי
שחיתות...</span>**

**<span dir="rtl">אקרובטיקה אווירית של זרזירים</span>**

<https://www.calcalist.co.il/local/articles/0,7340,L-3753639,00.html>

**<span dir="rtl">להקות דגים</span>**

<https://www.youtube.com/watch?v=nReLU-LE-eo>
