**<span dir="rtl"><u>פרשת ואתחנן – הנאום</u></span>**

**<span dir="rtl">פרשת "ואתחנן" בולטת ביצירת המחויבות לנאמנות לה' (או
לתורתו, או לנציגיו בארץ). בניית הנרטיב גם של העבר, גם של האלטרנטיבות
בעתיד.</span>**

**<span dir="rtl">חינוכו, או אילופו של העם למשמעת, מתבצע בכל הדרכים
הידועות:</span>**

**<span dir="rtl">איומים, פיתויים, טפיחות שכם, ראיות היסטוריות, הדגשת
הסמכות של המנהיג.</span>**

**<span dir="rtl">אבל אנחנו נעסוק לא רק בתוכן, אלא גם בצורה:
הנאום.</span>**

**<span dir="rtl">ספר דברים מוצג כולו כנאום, מונולוג ארוך של משה בפני
העם, ערב מותו.</span>**

**<span dir="rtl">דברים פרק ד'</span>**

<span dir="rtl">(א) וְעַתָּה יִשְׂרָאֵל שְׁמַע אֶל הַחֻקִּים וְאֶל הַמִּשְׁפָּטִים אֲשֶׁר אָנֹכִי מְלַמֵּד
אֶתְכֶם לַעֲשׂוֹת <u>לְמַעַן תִּחְיוּ וּבָאתֶם וִירִשְׁתֶּם אֶת הָאָרֶץ אֲשֶׁר יהוה אֱלֹהֵי אֲבֹתֵיכֶם נֹתֵן
לָכֶם: </u></span>

<span dir="rtl">(ב) לֹא תֹסִפוּ עַל הַדָּבָר אֲשֶׁר אָנֹכִי מְצַוֶּה אֶתְכֶם וְלֹא תִגְרְעוּ מִמֶּנּוּ
לִשְׁמֹר אֶת מִצְוֹת יהוה אֱלֹהֵיכֶם אֲשֶׁר אָנֹכִי מְצַוֶּה אֶתְכֶם:</span>

<span dir="rtl">(ג) עֵינֵיכֶם הָרֹאוֹת אֵת אֲשֶׁר עָשָׂה יהוה בְּבַעַל פְּעוֹר כִּי כָל הָאִישׁ
אֲשֶׁר הָלַךְ אַחֲרֵי בַעַל פְּעוֹר הִשְׁמִידוֹ יהוה אֱלֹהֶיךָ מִקִּרְבֶּךָ:</span>

<span dir="rtl">(ד) וְאַתֶּם הַדְּבֵקִים בַּיהוה אֱלֹהֵיכֶם חַיִּים כֻּלְּכֶם הַיּוֹם:</span>

<span dir="rtl">......</span>

<span dir="rtl">(ו) וּשְׁמַרְתֶּם וַעֲשִׂיתֶם כִּי הִוא חָכְמַתְכֶם וּבִינַתְכֶם לְעֵינֵי הָעַמִּים אֲשֶׁר
יִשְׁמְעוּן אֵת כָּל הַחֻקִּים הָאֵלֶּה וְאָמְרוּ <u>רַק עַם חָכָם וְנָבוֹן הַגּוֹי הַגָּדוֹל
הַזֶּה:</u></span>

<span dir="rtl">.....</span>

<span dir="rtl">כה) כִּי תוֹלִיד בָּנִים וּבְנֵי בָנִים וְנוֹשַׁנְתֶּם בָּאָרֶץ וְהִשְׁחַתֶּם וַעֲשִׂיתֶם
פֶּסֶל תְּמוּנַת כֹּל וַעֲשִׂיתֶם הָרַע בְּעֵינֵי יהוה אֱלֹהֶיךָ לְהַכְעִיסוֹ:</span>

<span dir="rtl">(כו) הַעִידֹתִי בָכֶם הַיּוֹם אֶת הַשָּׁמַיִם וְאֶת הָאָרֶץ כִּי אָבֹד תֹּאבֵדוּן מַהֵר
מֵעַל הָאָרֶץ אֲשֶׁר אַתֶּם עֹבְרִים אֶת הַיַּרְדֵּן שָׁמָּה לְרִשְׁתָּהּ לֹא תַאֲרִיכֻן יָמִים עָלֶיהָ כִּי הִשָּׁמֵד
תִּשָּׁמֵדוּן:</span>

<span dir="rtl">.......</span>

<span dir="rtl">(לב) כִּי שְׁאַל נָא לְיָמִים רִאשֹׁנִים אֲשֶׁר הָיוּ לְפָנֶיךָ לְמִן הַיּוֹם אֲשֶׁר
בָּרָא אֱלֹהִים אָדָם עַל הָאָרֶץ וּלְמִקְצֵה הַשָּׁמַיִם וְעַד קְצֵה הַשָּׁמָיִם הֲנִהְיָה כַּדָּבָר הַגָּדוֹל הַזֶּה אוֹ
הֲנִשְׁמַע כָּמֹהוּ:</span>

<span dir="rtl">(לג) הֲשָׁמַע עָם קוֹל אֱלֹהִים מְדַבֵּר מִתּוֹךְ הָאֵשׁ כַּאֲשֶׁר שָׁמַעְתָּ אַתָּה
וַיֶּחִי:</span>

<span dir="rtl">(לד) אוֹ הֲנִסָּה אֱלֹהִים לָבוֹא לָקַחַת לוֹ גוֹי מִקֶּרֶב גּוֹי בְּמַסֹּת בְּאֹתֹת
וּבְמוֹפְתִים וּבְמִלְחָמָה וּבְיָד חֲזָקָה וּבִזְרוֹעַ נְטוּיָה וּבְמוֹרָאִים גְּדֹלִים כְּכֹל אֲשֶׁר עָשָׂה לָכֶם
יהוה אֱלֹהֵיכֶם בְּמִצְרַיִם לְעֵינֶיךָ:</span>

<span dir="rtl">......</span>

**<span dir="rtl">פרק ה'</span>**

<span dir="rtl">(כ) וַיְהִי כְּשָׁמְעֲכֶם אֶת הַקּוֹל מִתּוֹךְ הַחשֶׁךְ וְהָהָר בֹּעֵר בָּאֵשׁ וַתִּקְרְבוּן
אֵלַי כָּל רָאשֵׁי שִׁבְטֵיכֶם וְזִקְנֵיכֶם:</span>

<span dir="rtl">(כא) וַתֹּאמְרוּ הֵן הֶרְאָנוּ יהוה אֱלֹהֵינוּ אֶת כְּבֹדוֹ וְאֶת גָּדְלוֹ וְאֶת
קֹלוֹ שָׁמַעְנוּ מִתּוֹךְ הָאֵשׁ הַיּוֹם הַזֶּה רָאִינוּ כִּי יְדַבֵּר אֱלֹהִים אֶת הָאָדָם וָחָי:</span>

<span dir="rtl">(כב) וְעַתָּה לָמָּה נָמוּת כִּי תֹאכְלֵנוּ הָאֵשׁ הַגְּדֹלָה הַזֹּאת אִם יֹסְפִים
אֲנַחְנוּ לִשְׁמֹעַ אֶת קוֹל יהוה אֱלֹהֵינוּ עוֹד וָמָתְנוּ:</span>

<span dir="rtl">(כג) כִּי מִי כָל בָּשָׂר אֲשֶׁר שָׁמַע קוֹל אֱלֹהִים חַיִּים מְדַבֵּר מִתּוֹךְ הָאֵשׁ
כָּמֹנוּ וַיֶּחִי:</span>

<span dir="rtl">(כד) <u>קְרַב אַתָּה וּשֲׁמָע אֵת כָּל אֲשֶׁר יֹאמַר יהוה אֱלֹהֵינוּ וְאַתְּ תְּדַבֵּר
אֵלֵינוּ אֵת כָּל אֲשֶׁר יְדַבֵּר יהוה אֱלֹהֵינוּ אֵלֶיךָ וְשָׁמַעְנוּ וְעָשִׂינוּ:</u></span>

<span dir="rtl">(כה) וַיִּשְׁמַע יהוה אֶת קוֹל דִּבְרֵיכֶם בְּדַבֶּרְכֶם אֵלָי וַיֹּאמֶר יהוה אֵלַי
שָׁמַעְתִּי אֶת קוֹל דִּבְרֵי הָעָם הַזֶּה אֲשֶׁר דִּבְּרוּ אֵלֶיךָ הֵיטִיבוּ כָּל אֲשֶׁר דִּבֵּרוּ</span>

**<span dir="rtl">אריסטו כתב ספר שלם, ספר לא קטן, הנקרא "רטוריקה",
ועניינו תורת הנאום. מה הם האמצעים שבעזרתם נואם יכול לשכנע 'מועצה' (אסיפת
מנהיגים) או בית משפט. הוא מכנה זאת "נאום ציבורי" ו"נאום משפטי". יש בעיה
בהגדרות, והנאום של משה הוא דווקא קרוב יותר לנאום משפטי.</span>**

**<span dir="rtl">("רטוריקה", אריסטו, תרגום גבריאל צורן, ספרית פועלים,
2002.)</span>**

**<span dir="rtl">הניתוח של אריסטו מאוד מפורט, אך גם רציונלי מאוד,
ואידיאליסטי...</span>**

<span dir="rtl">"... הטעם לכך הוא שבנאום הציבורי יש פחות תועלת בדיבורים
שאינם לעניין ויש פחות מקום לגנבת דעת מאשר בנאום המשפטי, מפני שהוא עוסק
יותר בעניינים משותפים... כך שאין הנואם צריך אלא <u>להוכיח את אמתותם של
הדברים</u> שהוא ממליץ עליהם. בנאום המשפטי לא די בכך; <u>כאן מועיל להגיע
לשליטה בשומעים</u> .... ומטעם זה, .... אוסר החוק במקומות רבים לדבר על
דברים שאינם ממין העניין. בנאום הציבורי השופטים עצמם מיטיבים להישמר מכך."
(שם, עמ' 48)</span>

**<span dir="rtl">אם כן, אנחנו בתחום "הנאום המשפטי" שבו צריך להגיע
"לשליטה בשומעים".</span>**

**<span dir="rtl">איפה אריסטו ואיפה אנחנו, בעיקר בתקופת בחירות... ב"נאום
הציבורי" הוא מתייחס לנאום בפני קבוצה קטנה של אנשים מביני דבר. למעשה,
נאומים המיועדים לקהל הרחב הם דווקא הנאומים "המשפטיים" אצלו, כי במשפטים
היה צורך לייצר דעת קהל.</span>**

**<span dir="rtl">גם אריסטו, למרות נטייתו לדיאלקטיקה (הוכחות רציונליות,
בהגדרתו) מדגיש את הנושא הרגשי כמשמעותי בנאום:</span>**

<span dir="rtl">"הריגושים הם אותם דברים, שבהשתנותם הם משפיעים על
שיפוטינו, והם מביאים בעקבותיהם כאב או עונג, כגון, זעם, חמלה, פחד וכיוצא
באלה וגם היפוכיהם." (שם, עמ' 98).</span>

**<span dir="rtl">אבל אנחנו, מתייחסים לנאומים הפונים לרגשות השומעים כאל
"דמגוגיה".</span>**

**<span dir="rtl">מהי דמגוגיה?</span>**

**<span dir="rtl">מתוך אתר של גיא יריב, (בית ספר לדיבור מול
קהל)</span>**

<span dir="rtl">"לא קל להגדיר דמגוגיה. היסטוריונים שניסו להגדיר דמגוגיה
הסתבכו בהגדרות שלהם כיוון שנראה שכל הגדרה כללה פנימה גם כמה מנהיגים
ראויים ומוסריים</span>. <span dir="rtl">"</span>

<span dir="rtl">" מלבד ההיסטוריונים, גם הפילוסופים ניסו להגדיר מהי
דמגוגיה, ואני לא בטוח שההצלחה שלהם יותר
גדולה</span>. <span dir="rtl">"</span>

<span dir="rtl">" כל זה מביא אותנו חזרה להגדרה הראשית 'דמגוגיה היא
רטוריקה פשטנית, חד צדדית ואמוציונלית</span>."

**<span dir="rtl">איך עושים נאום לדמגוגי</span>.**

<span dir="rtl">1<u>. </u></span> <span dir="rtl"><u>חשוב על כל טיעוני
הנגד ואז התעלם מהם</u>.</span>

<span dir="rtl">2. <u>הסר שלבי ביניים מיותרים בהסבר.</u></span>

<span dir="rtl">3. <u>חלק את העולם ל'אנחנו
והם</u></span><u>'<span dir="rtl">.</span></u>

<span dir="rtl">טכניקת שכנוע מאד אפטיבית היא לייחס לצד אחד רק רוע, ולצד
השני רק טוב.  כמובן שזה חייב להיעשות ברמת התוכן (יש להימנע מביקורת
עצמית, למשל), אבל עוד יותר ברמת הסגנון המתלהם.  כל פעם שמדברים על הצד
שלנו לעבור לטון דיבור אופטימי או רגיש, כל פעם שמדברים על הצד השני לדבר
בטון כועס או מזלזל</span>.

<span dir="rtl">4. <u>הכנס הרבה הרבה כעס</u> (גם בוז ורחמים עצמיים יעבדו
טוב)</span>

<span dir="rtl">כדי לנאום כמו דמגוג חשוב להכניס הרבה רגש לנאום, ולהימנע
מרגשות חיוביים של תקווה, אמפטיה, סקרנות אינטלקטואלית.</span>

**<span dir="rtl">ואני מוסיף שהרבה מהנאומים הדמגוגיים מעמידים את הנואם
במרכז.</span>**

**<span dir="rtl">לדעתי, הקושי שלנו נובע, בין השאר, מאי הבחנה בין
דמגוגיה, ובין דעות שאנו דוחים אותן מבחינת הערכים שבהן. (אנחנו נראה בכל
נאום אנטישמי דמגוגיה, גם אם הוא בנוי לתלפיות כעבודת דוקטורט). אנחנו לא
רוצים לראות בצ'רצ'יל או בבן גוריון דמגוגים, כי אנחנו מסכימים איתם, וזה
הרי לא קשור לאופי הנאום!</span>**

**<span dir="rtl">האם לא כל נאום הוא דמגוגי? (הניגוד של נאום הוא הרצאה
מדעית "טהורה").</span>**

**<span dir="rtl">או אולי נחזור לאריסטו, בהבחנתו בין המשפט הציבורי (לפני
מועצה "רצינית"), או משפטי, ("לפני ציבור עממי"): הדגש על <u>הדברים,</u>
או הדגש על <u>השומעים</u>?</span>**

**<span dir="rtl">האם ההרצאה או הנאום "נשלחים לאויר" (נכתבים בכתב עת
מדעי למשל) כדעתו המנומקת של האומר, וכל המתעניין ויבדוק וישתכנע – יקבלם,
או שהם ממוענים לקהל מסוים על מנת "לכפות עליו" את קבלתם, כאן
ועכשיו.</span>**

**<span dir="rtl">גם הבחנה זו אינה פשוטה, כמובן, אך נראה לי שהכיוון נכון
יותר.</span>**

**<span dir="rtl">ושוב, גם הרצאת דברים המנוגדת לחלוטין לערכינו, אינה
בהכרח דמגוגיה.</span>**

**<span dir="rtl">כאילוסטרציה לנאומו של משה, נבחן מספר נאומים (והמתעניין
יכול למצוא רבים לאין ספור, ולהשוות ביניהם).</span>**

**<span dir="rtl">נאום של נביא חדש ...</span>**

**<span dir="rtl">דרשת ההר של ישו, הבשורה על פי מתי, פרק ה':</span>**

**<span dir="rtl">ה</span>**   <span dir="rtl">וַיְהִי כִּרְאוֹתוֹ אֶת־הֲמוֹן הָעָם
וַיַּעַל הָהָרָה וַיֵּשֶׁב שָׁם וַיִּגְּשׁוּ אֵלָיו תַּלְמִידָיו׃</span> **2** <span dir="rtl">וַיִּפְתַּח
אֶת־פִּיו וַיּוֹרֵם וַיֹּאמַר׃</span> **3** <span dir="rtl">אַשְׁרֵי עֲנִיֵּי הָרוּחַ כִּי לָהֶם
מַלְכוּת הַשָׁמָיִם׃</span> **4** <span dir="rtl">אַשְׁרֵי הָאֲבֵלִים כִּי־הֵם
יְנֻחָמוּ׃</span> **5** <span dir="rtl">אַשְׁרֵי הָעֲנָוִים כִּי־הֵמָּה יִירְשׁוּ
אָרֶץ׃</span> **6** <span dir="rtl">אַשְׁרֵי הָרְעֵבִים וְהַצְּמֵאִים לַצְּדָקָה כִּי־הֵם
יִשְׂבָּעוּ׃</span> **7** <span dir="rtl">אַשְׁרֵי הָרַחֲמָנִים כִּי־הֵם
יְרֻחָמוּ׃</span> **8** <span dir="rtl">אַשְׁרֵי בָּרֵי לֵבָב כִּי־הֵם יֶחֱזוּ
אֶת־הָאֱלֹהִים׃</span> **9** <span dir="rtl">אַשְׁרֵי רֹדְפֵי שָׁלוֹם כִּי־בְנֵי אֱלֹהִים יִקָּרֵא
לָהֶם׃</span>**10** <span dir="rtl">אַשְׁרֵי הַנִּרְדָּפִים בִּגְלַל הַצְּדָקָה כִּי לָהֶם מַלְכוּת
הַשָׁמָיִם׃</span> **11** <span dir="rtl">אַשְׁרֵיכֶם כִּי־יְחָרֲפוּ וְרָדְפוּ אֶתְכֶם וְדִבְּרוּ
עֲלֵיכֶם בְּשֶׁקֶר כָּל־רָע בַּעֲבוּרִי׃</span> **12** <span dir="rtl">שִׂמְחוּ וְגִילוּ כִּי
שְׂכַרְכֶם רַב בַּשָׁמָיִם כִּי־כֵן רָדְפוּ אֶת־הַנְּבִיאִים אֲשֶׁר הָיוּ
לִפְנֵיכֶם׃</span> **13** <span dir="rtl">אַתֶּם מֶלַח הָאָרֶץ וְאִם־הַמֶּלַח הָיָה תָפֵל בַּמֶּה
יָמְלָח הֵן לֹא־יִצְלַח עוֹד לַכֹּל כִּי אִם־לְהַשְׁלִיךְ חוּצָה וְהָיָה מִרְמָס לִבְנֵי
אָדָם׃</span> **14** <span dir="rtl">אַתֶּם אוֹרוֹ שֶׁל־עוֹלָם עִיר יֹשֶׁבֶת עַל־הָהָר לֹא
תִסָּתֵר׃</span>

 **15**<span dir="rtl">....</span> <span dir="rtl">אַל־תְּדַמּוּ כִּי בָאתִי לְהָפֵר
אֶת־הַתּוֹרָה אוֹ אֶת־דִּבְרֵי הַנְּבִיאִים לֹא בָאתִי לְהָפֵר כִּי אִם־לְמַלּאת׃......</span>

<span dir="rtl">....</span>  **38** <span dir="rtl">שְׁמַעְתֶּם כִּי נֶאֱמַר עַיִן
תַּחַת עַיִן שֵׁן תַּחַת שֵׁן׃</span> **39** <span dir="rtl">וַאֲנִי אֹמֵר לָכֶם אַל־תִּתְקוֹמֲמוּ
לָרָשָׁע וְהַמַּכֶּה אוֹתְךָ עַל־הַלְּחִי הַיְמָנִית הַטֵּה־לוֹ גַּם
אֶת־הָאַחֶרֶת׃</span> **40** <span dir="rtl">וַאֲשֶׁר יַחְפֹּץ לָרִיב עִמְּךָ וְלָקַחַת
אֶת־כֻּתָּנְתֶּךָ תֵּן־לוֹ גַּם אֶת־הַמְּעִיל׃</span> 

**<span dir="rtl">הנאום מורכב משני חלקים: מחמאות והבטחות לקהל שבו הוא
מעוניין (פשוטי העם הדחויים ונרדפים), ובחלק השני, "תמורת המחמאות" דרישות
מוסריות קיצוניות. החלק השני אופייני לנבואה.</span>**

**<span dir="rtl">בכל זאת, הוא מזכיר עצמו כ"מרכז" פעם אחת:</span>**

<span dir="rtl">אַשְׁרֵיכֶם כִּי־יְחָרֲפוּ וְרָדְפוּ אֶתְכֶם וְדִבְּרוּ עֲלֵיכֶם בְּשֶׁקֶר כָּל־רָע
בַּעֲבוּרִי׃</span>  <span dir="rtl">שִׂמְחוּ וְגִילוּ כִּי שְׂכַרְכֶם רַב בַּשָׁמָיִם כִּי־כֵן רָדְפוּ
אֶת־הַנְּבִיאִים אֲשֶׁר הָיוּ לִפְנֵיכֶם.</span>

**<span dir="rtl">המסר: אתם הטובים והזכאים לשכר מהשמיים, ולכן לכו אחרי
ואחרי הדרישות המוסריות שלי.</span>**

**<span dir="rtl">והמסר פשטני למדי (הצהרה ולא ניתוח), חד צדדי (אינו מביא
דעות אחרות), ואמוציונלי (פונה לרגש). וזה מה שמאפיין את הנבואה
בכלל!</span>**

**<span dir="rtl">דמגוגיה במיטבה. וגיא יריב טועה, לדעתי, שהדמגוג אינו
מביע אמפטיה. במסגרת ההבחנה בין 'טובים' ו'רעים' הוא מביע אמפטיה
לטובים...</span>**

**<span dir="rtl">ומדוע אנחנו אוהבים את הנביאים? לא מפני שאינם דמגוגים
אלא מפני שרוב הערכים שלהם מקובלים עלינו.</span>**

**<span dir="rtl">נאום מרקוס אנטוניוס (אתר</span> XNET<span dir="rtl">,
עופרה עופר אורן, בתרגומה)</span>**

**<span dir="rtl">הנה חלקו הראשון של הנאום ששם שקספיר בפיו במחזה "יוליוס
קיסר":</span>**

<span dir="rtl"> </span>

<span dir="rtl">רעיי, רומאים, בני ארצי, אנא הטו אליי אוזן ושמעו.</span>

<span dir="rtl">באתי לקבור את קיסר, לא להללו.</span>

<span dir="rtl">גנותו של אדם נותרת עם מותו,</span>

<span dir="rtl">אך זכויותיו – הן נטמנות עם גופתו,</span>

<span dir="rtl">וכך יהא גם על קיסר. ברוטוס האציל</span>

<span dir="rtl">אמר על קיסר שהיה שאפתן.</span>

<span dir="rtl">אם אכן כך − חטאו היה כבד,</span>

<span dir="rtl">והוא שילם במלוא חומרת הדין.</span>

<span dir="rtl">כאן – ברשותם של ברוטוס ושל האחרים,</span>

<span dir="rtl">כי ברוטוס הוא אדם הגון,</span>

<span dir="rtl">וכך כולם, כה הגונים –</span>

<span dir="rtl">באתי לדבר מעל גופתו של קיסר.</span>

<span dir="rtl">הוא היה לי חבר, נאמן וישר.</span>

<span dir="rtl">אבל ברוטוס אומר שהיה שאפתן,</span>

<span dir="rtl">וברוטוס הוא אדם הגון.</span>

<span dir="rtl">שבויים רבים הביא קיסר לרומא,</span>

<span dir="rtl">הכופר ששילמו העשיר את הקופה,</span>

<span dir="rtl">האם זה מנהגו של שאפתן?</span>

<span dir="rtl">כשאיש עני בכה, קיסר בכה עימו,</span>

<span dir="rtl">שאפתנות קרוצה מחומר קשיח יותר,</span>

<span dir="rtl">אבל ברוטוס אומר שהיה שאפתן,</span>

<span dir="rtl">וברוטוס הוא אדם הגון.</span>

<span dir="rtl">כולכם הייתם עדים: בחגיגות לופרקל</span>

<span dir="rtl">שלוש פעמים הגשתי לו כתר,</span>

<span dir="rtl">שלוש פעמים הוא סירב. האם זאת שאפתנות?</span>

<span dir="rtl">אבל ברוטוס אומר שהיה שאפתן,</span>

<span dir="rtl">וברוטוס, כמובן, אדם הגון.</span>

<span dir="rtl">דבריי לא נועדו להתווכח עם ברוטוס,</span>

<span dir="rtl">אומר רק את מה שאדע:</span>

<span dir="rtl">כולכם אהבתם אותו, עם סיבה,</span>

<span dir="rtl">מדוע, אם כן, לא תתאבלו עליו?</span>

<span dir="rtl">אהה, שיקול הדעת, חיות טרף חטפו אותך,</span>

<span dir="rtl">בני האדם איבדו אותך. סלחו לי.</span>

<span dir="rtl">ליבי שם, בארון עם קיסר,</span>

<span dir="rtl">עליי להשתהות, עד שישוב אליי</span>.

<span dir="rtl">בתום החלק הראשון של הנאום, אחרי הפסקה רגשנית שהוא עושה
כדי להתייחד עם כאבו, יכול אנטוניוס לעבור בקלות לשלב הבא: הוא מספיד את
קיסר, נוטע בשומעיו יגון וחמלה, מסית אותם ומלבה את שנאתם כלפי רוצחיו של
קיסר, ואז חושף את צוואתו של קיסר, שבה הוריש לכל אחד מהם, אזרחי רומא,
סכום כסף נאה.</span>

**<span dir="rtl">מטרת הנאום: שכנוע למרד אלים, כנגד ברוטוס וחבריו, רוצחי
יוליוס קיסר.</span>**

**<span dir="rtl">שימוש רב בסרקזם, פנייה לרגש, בחירת אירועים ספורים
ש"מוכיחים" את עליונות של קיסר, ורמיזה עבה על בוגדנותו של ברוטוס. דמגוגיה
במיטבה. יש טובים ויש רעים, פשטנות, אין התמודדות ממשית עם הדעה האחרת,
הרבה הרבה כעס שמובע בסרקזם.</span>**

**<span dir="rtl">יוצא דופן נאומו של מרטין לותר קינג (מתוך בלוג "אהבת
חינם" של ינון פיאמנטה ובתרגומו)</span>**

<span dir="rtl">אני שמח להיות עמכם היום, באירוע שירשם בהיסטוריה כמפגן
החופש הגדול ביותר בתולדות אומתנו.   
  
לפני מאה שנים, אמריקאי דגול, שבצלו הסמלי אנו עומדים היום, חתם על
"[<u>הצהרת
השחרור</u>](http://en.wikipedia.org/wiki/Emancipation_Proclamation)". צו
כביר זה הגיע כמשוּאה גדולה של תקווה עבור מיליוני עבדים כושים שנצרבו באש
חוסר הצדק המכלה. הוא בא כקרניים משמחות של אור השחר, לשים קץ ללילה הארוך
של עבדותם.  
  
אולם לאחר מאה שנים, הכושי עדיין אינו חופשי. לאחר מאה שנים, חייו של הכושי
כבולים באזיקי ההפרדה הגזעית ושלשלאות האפליה. לאחר מאה שנים, הכושי חי על
אי בודד של עוני, בלב אוקיינוס רחב של שגשוג חומרי. לאחר מאה שנים, הכושי
עדיין נמק בפינות החברה האמריקאית ומוצא את עצמו בגלות בארצו שלו. באנו
לכאן אם כך היום להקצין לעין כול מצב מביש.  
.........  
אך אנו מסרבים להאמין שבנק הצדק מרושש. אנו מסרבים להאמין שאין בחשבון די
"מימון" בכספות ההזדמנות הגדולות של אומה זו. אז הגענו על מנת לפדות את
ההמחאה, ההמחאה שתעניק לנו לפי דרישתנו את עושר החופש ובטחון הצדק.</span>

<span dir="rtl">......</span>

<span dir="rtl">אך יש דבר אחד שעלי לומר לבני עמי, הניצבים על המפתן החמים
המוביל לארמון הצדק. בתהליך קבלת מקומנו המוצדק, אל לנו להיות אשמים במעשים
מוטעים. אל לנו לחפש להרוות את צימאוננו לחופש על-ידי שתייה מכוס המרירות
והשנאה. עלינו לנהל לעולם את מאבקנו במישור הגבוה של הכבוד והמשמעת. אל לנו
להניח למחאתנו היצירתית להידרדר לאלימות גופנית. שוב ושוב, עלינו להתעלות
לגבהים הנשגבים של הפגשת הכוח הפיזי עם כוחה של הנשמה. אסור שרוח הלחימה
הנפלאה הסוחפת את קהילת הכושים תוביל לחוסר אמון כלפי הלבנים כולם, שכן
רבים מאחינו הלבנים, כפי שנוכחותם כאן היום מעידה, הגיעו להבנה שגורלם קשור
בגורלנו! והם הגיעו להבנה שחירותם כרוכה לבלתי היתר בחירותנו. איננו יכולים
להלך לבדנו.  
.......  
אל נא נתפלש בעמק הייאוש. אני אומר לכם היום ידידיי: למרות שאנו ניצבים
בפני הקשיים של היום ומחר, עדיין יש לי חלום. זהו חלום המושרש עמוק בחלום
האמריקאי. יש לי חלום שיבוא יום ואומה זו תקום ותגשים את המשמעות האמיתית
של עיקרי אמונתה: "אנו מחזיקים באמיתות אלו כמובנות מאליהן, שכל בני האדם
נבראו שווים." יש לי חלום שיום יבוא ועל גבעותיה האדומות של ג'ורג'יה, ישבו
יחד בניהם של עבדים לשעבר ובניהם בעלי עבדים לשעבר אל שולחן האחווה.</span>

<span dir="rtl">.....</span>

<span dir="rtl">יש לי חלום היום. יש לי חלום שיום יבוא ו"כָּל-גֶּיא, יִנָּשֵׂא,
וְכָל-הַר וְגִבְעָה, יִשְׁפָּלוּ; וְהָיָה הֶעָקֹב לְמִישׁוֹר, וְהָרְכָסִים לְבִקְעָה. וְנִגְלָה, כְּבוֹד ה';
וְרָאוּ כָל-בָּשָׂר יַחְדָּו, כִּי פִּי ה' דִּבֵּר." (ישעיהו מ', י.פ.)</span>

**<span dir="rtl">נאומו של לותר קינג הוא מלאכת מחשבת של המרצה למאבק, עם
ריסון יצרים, וצניעות של מנהיג שעל עצמו מספר רק "יש לי חלום".</span>**

**<span dir="rtl">המטרה: יצירת אחדות פנימית, ופנים יפות כלפי חוץ. אין
כאן שום דגש על עצמו או אינטרס אישי. וגם אם ככל נאום, הוא שטחי בהכרח
מבחינת ניתוח ההיסטוריה, הרי גם אם נשתחרר מהאהדה לערכים שהוא מגלם, נראה
כי הוא רחוק מדמגוגיה. דגש על הדברים יותר מאשר על השומעים (ודווקא משום כך
הדברים נקלטו על ידי שומעים רבים). ואולי הדבר המרשים ביותר, שלמרות הכאב
העצום, אין בנאום כעס, ואין הבחנה בין הטובים והרעים.</span>**

**<span dir="rtl">ומה היא הכרזת העצמאות, ה' אייר תש"ח?  
</span>**

**<span dir="rtl">בְּאֶרֶץ-יִשְׂרָאֵל</span>** <span dir="rtl">קָם הָעָם הַיְּהוּדִי, בָּהּ
עֻצְּבָה דְּמוּתוֹ הָרוּחָנִית, הַדָּתִית וְהַמְּדִינִית, בָּהּ חַי חַיֵּי קוֹמְמִיּוּת מַמְלַכְתִּית, בָּהּ יָצַר
נִכְסֵי תַּרְבּוּת לְאֻמִּיִּים וּכְלָל-אֱנוֹשִׁיִּים וְהוֹרִישׁ לָעוֹלָם כֻּלּוֹ אֶת סֵפֶר הַסְּפָרִים
הַנִּצְחִי</span>.

<span dir="rtl">לְאַחַר שֶׁהֻגְלָה הָעָם מֵאַרְצוֹ בְּכֹחַ הַזְּרוֹעַ שָׁמַר לָהּ אֱמוּנִים בְּכָל אַרְצוֹת
פְּזוּרָיו, וְלֹא חָדַל מִתְּפִלָּה וּמִתִּקְוָה לָשׁוּב לְאַרְצוֹ וּלְחַדֵּשׁ בְּתוֹכָהּ אֶת חֵרוּתוֹ
הַמְּדִינִית</span>.  
<span dir="rtl">מתּוֹךְ קֶשֶׁר הִיסְטוֹרִי וּמָסָרְתִּי זֶה חָתְרוּ הַיְּהוּדִים בְּכָל דּוֹר לָשׁוּב
וּלְהֵאָחֵז בְּמוֹלַדְתָּם הָעַתִּיקָה; וּבַדּוֹרוֹת הָאַחֲרוֹנִים שָׁבוּ לְאַרְצָם בַּהֲמוֹנִים, וַחֲלוּצִים,
מַעְפִּילִים וּמָגִנִּים הִפְרִיחוּ נְשַׁמּוֹת, הֶחֱיוּ שְׂפָתָם הָעִבְרִית, בָּנוּ כְּפָרִים וְעָרִים, וְהֵקִימוּ
יִשּׁוּב גָּדֵל וְהוֹלֵךְ הַשַּׁלִּיט עַל מִשְׁקוֹ וְתַרְבּוּתוֹ, שׁוֹחֵר שָׁלוֹם וּמָגֵן עַל עַצְמוֹ, מֵבִיא בִּרְכַּת
הַקִּדְמָה לְכָל תּוֹשָׁבֵי הָאָרֶץ וְנוֹשֵׂא נַפְשׁוֹ לְעַצְמָאוּת מַמְלַכְתִּית</span>.

<span dir="rtl">בִּשְׁנַת תרנ"ז (1897) נִתְכַּנֵּס הַקּוֹנְגְּרֶס הַצִּיּוֹנִי לְקוֹל קְרִיאָתוֹ שֶׁל
הוֹגֶה חֲזוֹן הַמְּדִינָה הַיְּהוּדִית תֵּיאוֹדוֹר הֶרְצְל וְהִכְרִיז עַל זְכוּת הָעָם הַיְּהוּדִי לִתְקוּמָה
לְאֻמִּית בְּאַרְצוֹ</span>.  
<span dir="rtl">זְכוּת זוֹ הֻכְּרָה בְּהַצְהָרַת בַּלְפוּר מִיּוֹם ב' בְּנוֹבֶמְבֶּר 1917 וְאֻשְּׁרָה
בַּמַּנְדָּט מִטַּעַם חֶבֶר הַלְּאֻמִּים, אֲשֶׁר נָתַן בִּמְיֻחָד תֹּקֶף בֵּין-לְאֻמִּי לַקֶּשֶׁר הַהִיסְטוֹרִי, שֶׁבֵּין
הָעָם הַיְּהוּדִי לְבֵין אֶרֶץ-יִשְׂרָאֵל וְלִזְכוּת הָעָם הַיְּהוּדִי לְהָקִים מֵחָדָשׁ אֶת בֵּיתוֹ
הַלְּאֻמִּי</span>.

<span dir="rtl">הַשּׁוֹאָה שֶׁנַּתְחוֹלְלַה עַל עַם יִשְׂרָאֵל בַּזְּמַן הָאַחֲרוֹן, בָּהּ הֻכְרְעוּ לַטֶּבַח
מִילְיוֹנִים יְהוּדִים בְּאֵירוֹפָּה, הוֹכִיחָה מֵחָדָשׁ בַּעֲלִיל אֶת הַהֶכְרֵחַ בְּפִתְרוֹן בְּעָיַת הָעָם
הַיְּהוּדִי מְחֻסַּר הַמּוֹלֶדֶת וְהָעַצְמָאוּת עַל-יְדֵי חִדּוּשׁ הַמְּדִינָה הַיְּהוּדִית בְּאֶרֶץ-יִשְׂרָאֵל, אֲשֶׁר
תִּפְתַּח לִרְוָחָה אֶת שַׁעֲרֵי הַמּוֹלֶדֶת לְכָל יְהוּדִי וְתַעֲנִיק לָעָם הַיְּהוּדִי מַעֲמָד שֶׁל אֻמָּה
שְׁוַת-זְכֻיּוֹת בְּתוֹךְ מִשְׁפַּחַת הָעַמִּים</span>.

<span dir="rtl">שְׁאֵרִית הַפְּלֵיטָה שֶׁנִּצְּלָה מֵהַטֶּבַח הַנָּאצִי הָאָיֹם בְּאֵירוֹפָּה וִיהוּדֵי אֲרָצוֹת
אֲחֵרוֹת לֹא חָדְלוּ לְהַעְפִּיל לְאֶרֶץ-יִשְׂרָאֵל, עַל אַף כָּל קֹשִׁי, מְנִיעָה וְסַכָּנָה, וְלֹא פָּסְקוּ
לִתְבֹּעַ אֶת זְכוּתָם לְחַיֵּי כָּבוֹד, חֵרוּת וַעֲמַל-יְשָׁרִים בְּמוֹלֶדֶת עַמָּם</span>.

<span dir="rtl">בְּמִלְחֶמֶת הָעוֹלָם הַשְּׁנִיָּה תָּרַם הַיִּשּׁוּב הָעִבְרִי בָּאָרֶץ אֶת מְלוֹא-חֶלְקוֹ
לְמַאֲבַק הָאֻמּוֹת הַשּׁוֹחֲרוֹת חֵרוּת וְשָׁלוֹם נֶגֶד כֹּחוֹת הָרָשָׁע הַנָּאצִי, וּבְדַם חַיָּלָיו וּבְמַאֲמַצּוֹ
הַמִּלְחַמְתִּי קָנָה לוֹ אֶת הַזְּכוּת לְהִמָּנוֹת עִם הָעַמִּים מְיַסְּדֵי בְּרִית הָאֻמּוֹת הַמְּאֻחָדוֹת</span>.

<span dir="rtl">בְּ-29 בְּנוֹבֶמְבֶּר 1947 קִבְּלָה עֲצֶרֶת הָאֻמּוֹת הַמְּאֻחָדוֹת הַחְלָטָה הַמְּחַיֶּבֶת
הֲקָמַת מְדִינָה יְהוּדִית בְּאֶרֶץ-יִשְׂרָאֵל; הָעֲצֶרֶת תָּבְעָה מֵאֵת תּוֹשָׁבֵי אֶרֶץ-יִשְׂרָאֵל לֶאֱחֹז בְּעַצְמָם
בְּכָל הַצְּעָדִים הַנִּדְרָשִׁים בְּצִדָּם הֵם לְבִצּוּעַ הַהַחְלָטָה. הַכָּרָה זוֹ שֶׁל הָאֻמּוֹת הַמְּאֻחָדוֹת בִּזְכוּת
הָעָם הַיְּהוּדִי לְהָקִים אֶת מְדִינָתוֹ אֵינָהּ נִתֶּנֶת לַהַפְקָעָה</span>.

<span dir="rtl">זוֹהִי זְכוּתוֹ הַטִּבְעִית שֶׁל הָעָם הַיְּהוּדִי לִהְיוֹת כְּכָל עַם וְעַם עוֹמֵד
בִּרְשׁוּת עַצְמוֹ בִּמְדִינָתוֹ הָרִבּוֹנִית</span>.

**<span dir="rtl">לְפִיכָךְ נִתְכַּנַּסְנוּ, אָנוּ חַבְרֵי מוֹעֶצֶת הָעָם, נְצִיגֵי הַיִּשּׁוּב הָעִבְרִי
וְהַתְּנוּעָה הַצִּיּוֹנִית, בְּיוֹם סִיּוּם הַמַּנְדָּט הַבְּרִיטִי עַל אֶרֶץ-יִשְׂרָאֵל, וּבְתֹקֶף זְכוּתֵנוּ
הַטִּבְעִית וְהַהִיסְטוֹרִית וְעַל יְסוֹד הַחְלָטַת עֲצֶרֶת הָאֻמּוֹת הַמְּאֻחָדוֹת אָנוּ מַכְרִיזִים בָּזֹאת עַל
הֲקָמַת מְדִינָה יְהוּדִית בְּאֶרֶץ יִשְׂרָאֵל, הִיא מְדִינַת יִשְׂרָאֵל</span>.**

**<span dir="rtl">אָנוּ קוֹבְעִים</span>** <span dir="rtl">שֶׁהַחֵל מֵרֶגַע סִיּוּם
הַמַּנְדָּט, הַלַּיְלָה, אוֹר לְיוֹם שַׁבָּת ו' אִיָּר תש"ח, 15 בְּמַאי 1948, וְעַד לַהֲקָמַת הַשִּׁלְטוֹנוֹת
הַנִּבְחָרִים וְהַסְּדִירִים שֶׁל הַמְּדִינָה בְּהֶתְאֵם לַחֻקָּה שֶׁתִּקָּבַע עַל-יְדֵי הָאֲסֵפָה הַמְּכוֹנֶנֶת הַנִּבְחֶרֶת
לֹא יְאֻחַר מֵ-1 בְּאוֹקְטוֹבֶּר 1948 – תִּפְעַל מוֹעֶצֶת הָעָם כְּמוֹעֶצֶת מְדִינָה זְמַנִּית וּמוֹסַד
הַבִּצּוּעַ שֶׁלָּהּ, מִנְהֶלֶת-הָעָם, יְהַוֶּה אֶת הַמֶּמְשָׁלָה הַזְּמַנִּית שֶׁל הַמְּדִינָה הַיְּהוּדִית, אֲשֶׁר תִּקָּרֵא
בַּשֵּׁם</span> **<span dir="rtl">יִשְׂרָאֵל</span>**.

**<span dir="rtl">מְדִינַת יִשְׂרָאֵל</span>** <span dir="rtl">תְּהֵא פְּתוּחָה לַעֲלִיָּה
יְהוּדִית וּלְקִבּוּץ גָּלֻיּוֹת; תִּשְׁקֹד עַל פִּתּוּחַ הָאָרֶץ לְטוֹבַת כָּל תּוֹשָׁבֶיהָ; תְּהֵא מֻשְׁתָּתָה עַל
יְסוֹדוֹת הַחֵרוּת, הַצֶּדֶק וְהַשָּׁלוֹם לְאוֹר חֲזוֹנָם שֶׁל נְבִיאֵי יִשְׂרָאֵל; תְּקַיֵּם שִׁוְיוֹן זְכֻיּוֹת
חֶבְרָתִי וּמְדִינִי גָּמוּר לְכָל אֶזְרָחֶיהָ בְּלִי הֶבְדֵּל דָּת, גֶּזַע וּמִין; תַּבְטִיחַ חֹפֶשׁ דָּת, מַצְפּוּן,
לָשׁוֹן, חִנּוּךְ וְתַרְבּוּת; תִּשְׁמֹר עַל הַמְּקוֹמוֹת הַקְּדוֹשִׁים שֶׁל כָּל הַדָּתוֹת; וְתִהְיֶה נֶאֱמָנָה
לְעֶקְרוֹנוֹתֶיהָ שֶׁל מְגִלַּת הָאֻמּוֹת הַמְּאֻחָדוֹת</span>.

**<span dir="rtl">מְדִינַת יִשְׂרָאֵל</span>** <span dir="rtl">תְּהֵא מוּכָנָה לְשַׁתֵּף
פְּעֻלָּה עִם הַמּוֹסָדוֹת וְהַנְּצִיגִים שֶׁל הָאֻמּוֹת הַמְּאֻחָדוֹת בְּהַגְשָׁמַת הַחְלָטַת הָעֲצֶרֶת מִיּוֹם 29
בְּנוֹבֶמְבֶּר 1947 וְתִפְעַל לַהֲקָמַת הָאַחְדוּת הַכַּלְכָּלִית שֶׁל אֶרֶץ-יִשְׂרָאֵל בִּשְׁלֵמוּתָהּ</span>.

**<span dir="rtl">אָנוּ קוֹרְאִים</span>** <span dir="rtl">לָאֻמּוֹת הַמְּאֻחָדוֹת לָתֵת
יָד לָעָם הַיְּהוּדִי בְּבִנְיַן מְדִינָתוֹ וּלְקַבֵּל אֶת מְדִינַת יִשְׂרָאֵל לְתוֹךְ מִשְׁפַּחַת הָעַמִּים</span>.

**<span dir="rtl">אָנוּ קוֹרְאִים</span>** - <span dir="rtl">גַּם בְּתוֹךְ
הַתְקָפַת-הַדָּמִים הַנֶּעֱרֶכֶת עָלֵינוּ זֶה חֳדָשִׁים - לִבְנֵי הָעָם הָעַרְבִי תּוֹשָׁבֵי מְדִינַת יִשְׂרָאֵל
לִשְׁמֹר עַל שָׁלוֹם וְלִטֹּל חֶלְקָם בְּבִנְיַן הַמְּדִינָה עַל יְסוֹד אֶזְרָחוּת מְלֵאָה וְשָׁוָה וְעַל יְסוֹד
נְצִיגוּת מַתְאִימָה בְּכָל מוֹסְדוֹתֶיהָ, הַזְּמַנִּיִּים וְהַקְּבוּעִים</span>.

**<span dir="rtl">אָנוּ מוֹשִׁיטִים</span>** <span dir="rtl">יַד שָׁלוֹם וּשְׁכֵנוּת
טוֹבָה לְכָל הַמְּדִינוֹת הַשְּׁכֵנוֹת וְעַמֵּיהֶן, וְקוֹרְאִים לָהֶם לְשִׁתּוּף פְּעֻלָּה וְעֶזְרָה הֲדָדִית עִם
הָעָם הָעִבְרִי הָעַצְמָאִי בְּאַרְצוֹ. מְדִינַת יִשְׂרָאֵל מוּכָנָה לִתְרֹם חֶלְקָהּ בְּמַאֲמָץ מְשֻׁתָּף לְקִדְמַת
הַמִּזְרָח הַתִּיכוֹן כֻּלּוֹ</span>.

**<span dir="rtl">אָנוּ קוֹרְאִים</span>** <span dir="rtl">אֶל הָעָם הַיְּהוּדִי בְּכָל
הַתְּפוּצוֹת לְהִתְלַכֵּד סְבִיב הַיִּשּׁוּב בַּעֲלִיָּה וּבְבִנְיָן וְלַעֲמֹד לִימִינוֹ בַּמַּעֲרָכָה הַגְּדוֹלָה עַל
הַגְשָׁמַת שְׁאִיפַת הַדּוֹרוֹת לִגְאֻלַּת יִשְׂרָאֵל</span>.

**<span dir="rtl">מִתּוֹךְ בִּטָּחוֹן בְּצוּר יִשְׂרָאֵל הִנְנוּ חוֹתְמִים בַּחֲתִימַת יָדֵנוּ לְעֵדוּת עַל
הַכְרָזָה זוֹ, בְּמוֹשַׁב מוֹעֶצֶת הַמְּדִינָה הַזְּמַנִּית, עַל אַדְמַת הַמּוֹלֶדֶת, בָּעִיר תֵּל-אָבִיב, הַיּוֹם
הַזֶּה, עֶרֶב שַׁבָּת, ה' אִיָּר תש"ח, 14 בְּמַאי 1948</span>.**

**<span dir="rtl">המטרה: אחדות בפנים, הצגת פנים יפות כלפי חוץ, דומה מאוד
לנאום הקודם של מרטין לותר קינג. ובכל זאת בגלל הצורך ללכד שורות ולהתגייס
למעשה מיידי, יש בה גם מעט דמגוגיה. יצירת נרטיב היסטורי שטחי ואפילו מוטעה
(יש צורך "לכפות" רגש ביטחון בצדקת המעשה), והבטחות לעתיד שאולי הן אידיאל
ואולי אפילו הן "לצורך" (כלומר המבטיח יודע שהן שקריות). ובכל זאת, יש כאן
דגש על הדברים יחד עם דגש על השומעים. אין כעס, אין דגש על הרעים והטובים,
ואין אגו במרכז.</span>**

**<span dir="rtl">  
אבל יש שיאים של דמגוגיה, שברורים, ובכל זאת קשה לשים אותם בקריטריונים
לעיל. ונדגים:</span>**

**<span dir="rtl">דברי ראש הממשלה בנימין נתניהו בטקס האזכרה הממלכתי
לבנימין זאב הרצל בהר הרצל (חיפשתי, נאום הכי פחות דמגוגי....)</span>**

**<span dir="rtl">03 יולי, 2018</span>**

<span dir="rtl">חודשיים וחצי אחר קום המדינה, ביום הזיכרון הראשון להרצל
שנערך במדינת ישראל העצמאית, בכ' בתמוז תשע"ח, צעד בתל-אביב מצעד רשמי גדול
וראשון של צה"ל. חיילינו הצעירים שלנו זקפו קומתם בגאווה, וזקפו את דגלם,
דגלנו, ואת נשקם. המונים עמדו לאורך הציר והריעו להם בפרץ רגשות אדיר. שימו
לב מה היה כאן, המצעד הראשון של כוח המגן של מדינת היהודים, נקבע ביום
הזיכרון להרצל. <u>בהפוגה הזו, מקרבות מלחמת הקוממיות שעדיין נמשכו, היה
ברור לכולם שלוחמי צה"ל הם ההתגלמות של חזון התקומה של
הרצל</u></span><u>.</u>

<span dir="rtl">הרצל שאף להוציא אותנו משעבוד לגאולה, והוא הבין שבלי
היכולת להגן על עצמנו בכוחות עצמנו, אין משמעות לעצמאות. היכולת הזאת,
בנינו אותה מאז בשבעים השנים, טיפחנו אותה, ועוד אנחנו מטפחים אותה. היא
מגינה על גבולותינו, היא מגינה על ביטחוננו, בדרום ובצפון, מול כל צבא, מול
כל מהלך</span>.

<span dir="rtl">יש לנו הסכמי הפרדה עם סוריה מ-1974. זהו העיקרון המסדר,
<u>אנחנו נקפיד עליו הקפדה יתרה, וכך חייבים לעשות גם אחרים,
כולם</u></span><u>.</u>

<span dir="rtl">הרצל הטמיע בנו את תודעת הגבורה. הוא נחל הצלחה מרשימה
בשני המישורים. לפני שעה קלה נוכחנו בכך, נשיא המדינה ואנוכי, בטקס הזיכרון
לחללי מבצע 'צוק איתן'. <u>על ההר הזה חלקנו כבוד לבנינו הגיבורים, שהקריבו
עצמם למען המולדת. פה, ורק פה, אנו מבטיחים את נצח
ישראל</u></span><u>.</u>

<span dir="rtl">אני לא חושב שיש מישהו שמכיר את ההיסטוריה של הרצל, שלא
עולה במוחו ........</span>

<span dir="rtl">אבל ידידיי, <u>ירושלים כבר איננה אבודה. חזרנו אליה,
שחררנו אותה, הפכנו אותה לבירתנו המאוחדת, וכך היא תהיה לעד. והנה השנה
ההישג הזה קיבל ביטוי בינלאומי רשמי, ארה"ב הכירה בירושלים כבירת ישראל
והעבירה את השגרירות שלה אליה.</u> <u>כך עשו גם גואטמלה, פראגוואי</u>,
ואני מבטיח לכם שרבים נוספים בדרך. הפכנו את הקערה על פיה. ה-'הפ' -הפ',
הפך להיות 'פה-פה' - אנחנו פה בירושלים וכך נישאר. <u>אנחנו פה בזכותו של
הרצל, מושיענו, משה של הזמן החדש</u></span><u>.</u>

<span dir="rtl"><u>גם סבא שלי, הרב נתן-מיליקובסקי נתניהו ז"ל, הגיע
לירושלים בעקבות הרצל.</u> <u>סבי כינה את הרצל – "המשיח משכמו ומעלה", הוא
לא הסתפק במשיח</u>. הוא התרשם עמוקות מהגאוניות שלו, מתנופת החזון והמעש
שלו, מהתייצבותו הגאה כעיתונאי יהודי צעיר אל מול מנהיגי העולם. סבי כתב
שהרצל בא אל 'הרחוב החשוך' של עמנו הנתון במצוקה חריפה ובידו, כך כתב:
"מפתח, ממש כישוף, שיפתח את כל השערים הסגורים</span>".

<span dir="rtl">..................</span>

<span dir="rtl">מכובדיי, למחרת יום העצמאות השבעים, קיימנו ישיבה מיוחדת
בהיכל העצמאות בתל-אביב. מגילת העצמאות המקורית הונחה לפנינו. <u>שמו של
הרצל מופיע כמובן במקום בולט במגילה. ולמטה, בתחתית הקלף, מתנוססת חתימתו
של הרצל נוסף – הרצל ורדי. כלומר, ד"ר הרצל רוזנבלום-ורדי</u>, בן גוריון
אמר לו לעברת את שמו. והרצל זה חתם על מגילת העצמאות כנציג התנועה
<u>הרוויזיוניסטית, הוא הפך לאחד מהאריות של העיתונות הישראלית</u>. בהערצה
עמוקה להרצל הראשון, הוא כתב: "הרצל עשה היסטוריה בידיו – בחוברת הדקה שלו
'מדינת היהודים', ובלבו שלחם כאש, הוא ששינה את פני המזרח, הוא שהעמיד את
בני העולם בפני עובדה קיימת</span>!".

114 <span dir="rtl">שנים אחרי מותו של הרצל, נכיר לו תודה עמוקה על חייו:
תחיית עמנו, תחיית ריבונותנו, תחיית מדינתנו</span>.

<span dir="rtl">יהי זכרו ברוך</span>.

**<span dir="rtl">בחרתי בנאום זה בגלל שמו, אזכרה להרצל, כדי להימנע מנאום
פוליטי, ונכשלתי:</span>**

**<span dir="rtl">הרצל עוסק בגבורה, צבא, צוק איתן, אנחנו, השגרירות
האמריקאית, סבא שלי, הרצל רוזנבלום והתנועה הרוויזיוניסטית... בנימין זאב
הרצל נעלם, ואין צורך להוסיף.</span>**

**<span dir="rtl">המטרה: שימוש ציני כמעט בדמותו של הרצל ליצירת גאווה על
הצלחה, בעיקר צבאית, תוך הצגת מעגלים רחבים וצרים , שבמרכזם הנואם
עצמו...</span>**

**<span dir="rtl">לכאורה, בחירת נרטיב, כמו במגילת העצמאות, והעמדת האגו
במרכז היא שאלה של ערכים. אבל הדמגוגיה בולטת במניפולציה, המעמידה את
השומעים במרכז, והרצל מיותר... הדגש הוא על רגשות השומעים, שהרצל הוא
היסטוריה בשבילם, וזקוקים לגיבור עכשווי. בכך יש לשכנע אותם. אמנם אין כעס,
הטובים הם בעיקר "אני" וגם "אנחנו", וה"רעים" מוסווים בעזרת היהירות (הם
ממילא נוצחו).</span>**

**<span dir="rtl">ונחזור לנאומו של משה בפרשת "ואתחנן".</span>**

**<span dir="rtl">(מיכה גודמן בספרו "הנאום האחרון של משה" מתייחס לספר
דברים כולו כנאומו האחרון של משה, ואולי זה הפשט).</span>**

**<span dir="rtl">דברים פרק ד'</span>**

<span dir="rtl">(א) וְעַתָּה יִשְׂרָאֵל שְׁמַע אֶל הַחֻקִּים וְאֶל הַמִּשְׁפָּטִים אֲשֶׁר אָנֹכִי מְלַמֵּד
אֶתְכֶם לַעֲשׂוֹת <u>לְמַעַן תִּחְיוּ וּבָאתֶם וִירִשְׁתֶּם אֶת הָאָרֶץ אֲשֶׁר יהוה אֱלֹהֵי אֲבֹתֵיכֶם נֹתֵן
לָכֶם</u>:</span>

**<span dir="rtl">פיתוי ואיום.</span>**

<span dir="rtl">(ב) לֹא תֹסִפוּ עַל הַדָּבָר אֲשֶׁר אָנֹכִי מְצַוֶּה אֶתְכֶם וְלֹא תִגְרְעוּ מִמֶּנּוּ
לִשְׁמֹר אֶת מִצְוֹת יהוה אֱלֹהֵיכֶם אֲשֶׁר אָנֹכִי מְצַוֶּה אֶתְכֶם:</span>

**<span dir="rtl">דרישה למשמעת מוחלטת.</span>**

<span dir="rtl">(ג) עֵינֵיכֶם הָרֹאוֹת אֵת אֲשֶׁר עָשָׂה יהוה בְּבַעַל פְּעוֹר כִּי כָל הָאִישׁ
אֲשֶׁר הָלַךְ אַחֲרֵי בַעַל פְּעוֹר הִשְׁמִידוֹ יהוה אֱלֹהֶיךָ מִקִּרְבֶּךָ:</span>

<span dir="rtl">(ד) וְאַתֶּם הַדְּבֵקִים בַּיהוה אֱלֹהֵיכֶם חַיִּים כֻּלְּכֶם הַיּוֹם:</span>

**<span dir="rtl">יצירת פחד, כמובן, מבלי להתמודד עם אפשרויות אחרות
לאסונות (כמו המזוזות הלא תקינות שהביאו לאסון). שימוש ב"דברים" כדי לבצע
מניפולציה על "השומעים"</span>**

<span dir="rtl">................</span>

<span dir="rtl">(ו) וּשְׁמַרְתֶּם וַעֲשִׂיתֶם כִּי הִוא חָכְמַתְכֶם וּבִינַתְכֶם לְעֵינֵי הָעַמִּים אֲשֶׁר
יִשְׁמְעוּן אֵת כָּל הַחֻקִּים הָאֵלֶּה וְאָמְרוּ <u>רַק עַם חָכָם וְנָבוֹן הַגּוֹי הַגָּדוֹל
הַזֶּה:</u></span>

**<span dir="rtl">פניה לרגש הגאווה, מחמאות.... תבצעו כי אתם חכמים לא
בגלל שאתם מבינים באמת...</span>**

<span dir="rtl">.....</span>

<span dir="rtl">כה) כִּי תוֹלִיד בָּנִים וּבְנֵי בָנִים וְנוֹשַׁנְתֶּם בָּאָרֶץ וְהִשְׁחַתֶּם וַעֲשִׂיתֶם
פֶּסֶל תְּמוּנַת כֹּל וַעֲשִׂיתֶם הָרַע בְּעֵינֵי יהוה אֱלֹהֶיךָ לְהַכְעִיסוֹ:</span>

<span dir="rtl">(כו) הַעִידֹתִי בָכֶם הַיּוֹם אֶת הַשָּׁמַיִם וְאֶת הָאָרֶץ כִּי אָבֹד תֹּאבֵדוּן מַהֵר
מֵעַל הָאָרֶץ אֲשֶׁר אַתֶּם עֹבְרִים אֶת הַיַּרְדֵּן שָׁמָּה לְרִשְׁתָּהּ לֹא תַאֲרִיכֻן יָמִים עָלֶיהָ כִּי הִשָּׁמֵד
תִּשָּׁמֵדוּן:</span>

**<span dir="rtl">שוב איום חד משמעי, פנייה לרגשות הפחד.</span>**

**<span dir="rtl">פרק ה'</span>**

<span dir="rtl">(כ) וַיְהִי כְּשָׁמְעֲכֶם אֶת הַקּוֹל מִתּוֹךְ הַחשֶׁךְ וְהָהָר בֹּעֵר בָּאֵשׁ וַתִּקְרְבוּן
אֵלַי כָּל רָאשֵׁי שִׁבְטֵיכֶם וְזִקְנֵיכֶם:</span>

<span dir="rtl">(כא) וַתֹּאמְרוּ הֵן הֶרְאָנוּ יהוה אֱלֹהֵינוּ אֶת כְּבֹדוֹ וְאֶת גָּדְלוֹ וְאֶת
קֹלוֹ שָׁמַעְנוּ מִתּוֹךְ הָאֵשׁ הַיּוֹם הַזֶּה רָאִינוּ כִּי יְדַבֵּר אֱלֹהִים אֶת הָאָדָם וָחָי:</span>

<span dir="rtl">(כב) וְעַתָּה לָמָּה נָמוּת כִּי תֹאכְלֵנוּ הָאֵשׁ הַגְּדֹלָה הַזֹּאת אִם יֹסְפִים
אֲנַחְנוּ לִשְׁמֹעַ אֶת קוֹל יהוה אֱלֹהֵינוּ עוֹד וָמָתְנוּ:</span>

<span dir="rtl">(כג) כִּי מִי כָל בָּשָׂר אֲשֶׁר שָׁמַע קוֹל אֱלֹהִים חַיִּים מְדַבֵּר מִתּוֹךְ הָאֵשׁ
כָּמֹנוּ וַיֶּחִי:</span>

<span dir="rtl">(כד) <u>קְרַב אַתָּה וּשֲׁמָע אֵת כָּל אֲשֶׁר יֹאמַר יהוה אֱלֹהֵינוּ וְאַתְּ תְּדַבֵּר
אֵלֵינוּ אֵת כָּל אֲשֶׁר יְדַבֵּר יהוה אֱלֹהֵינוּ אֵלֶיךָ וְשָׁמַעְנוּ וְעָשִׂינוּ:</u></span>

<span dir="rtl">(כה) וַיִּשְׁמַע יהוה אֶת קוֹל דִּבְרֵיכֶם בְּדַבֶּרְכֶם אֵלָי וַיֹּאמֶר יהוה אֵלַי
שָׁמַעְתִּי אֶת קוֹל דִּבְרֵי הָעָם הַזֶּה אֲשֶׁר דִּבְּרוּ אֵלֶיךָ הֵיטִיבוּ כָּל אֲשֶׁר דִּבֵּרוּ</span>

**<span dir="rtl">הצבת הסמכות הראויה, "אני". המנהיג הופך לנציגו של
אלוהים ולמתווך בינו ובין העם.</span>**

**<span dir="rtl">הסגנון הוא הסגנון הדמגוגי של הנבואה, אך בנוסף מבסס את
סמכות התיווך (רוב הנביאים הסתפקו בתביעות המוסריות עם האיומים). ברור,
כמובן, שהנאום נכתב "לאחור" בתקופה מאוחרת, וביסוס הסמכות המתווכת משמעותית
ביותר במסורת ישראל.</span>**

**<span dir="rtl">סמכות זו כתובה בתחילת המאה השלישית:</span>**

**<span dir="rtl">משנה אבות א:</span>**

<span dir="rtl">(א) משה קבל תורה מסיני, ומסרה ליהושע, ויהושע לזקנים,
וזקנים לנביאים, ונביאים מסרוה לאנשי כנסת הגדולה. הם אמרו שלשה דברים, הוו
מתונים בדין, והעמידו תלמידים הרבה, ועשו סיג לתורה:</span>

<span dir="rtl">(ב) שמעון הצדיק היה משירי כנסת הגדולה. הוא היה
אומר....</span>

**<span dir="rtl">והרבנים היום, נמצאים בשרשרת קבלת התורה, ולכן מוסמכים
לפסוק מה אסור ומה מותר.</span>**

**<span dir="rtl">ודגש אחרון: נאום דמגוגי אינו פסול. צריך להיזהר ממנו,
אבל העיקר זה בערכים שהנאום מביע. גם הערכים וגם הנאום עצמו דורשים תמיד
ביקורת, בעיקר על ידי בחינת דעות מנוגדות והרחבת אופקים.</span>**
