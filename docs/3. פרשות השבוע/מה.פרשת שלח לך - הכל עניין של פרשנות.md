**<span dir="rtl"><u>פרשת שלח לך– הכל עניין של פרשנות</u></span>**

**<span dir="rtl">במדבר י"ג</span>**

<span dir="rtl">(א) <u>וַיְדַבֵּר יהוה אֶל משֶׁה</u> לֵּאמֹר:</span>

<span dir="rtl">(ב) שְׁלַח לְךָ אֲנָשִׁים וְיָתֻרוּ אֶת אֶרֶץ כְּנַעַן אֲשֶׁר אֲנִי נֹתֵן לִבְנֵי
יִשְׂרָאֵל אִישׁ אֶחָד אִישׁ אֶחָד לְמַטֵּה אֲבֹתָיו תִּשְׁלָחוּ כֹּל נָשִׂיא בָהֶם:</span>

<span dir="rtl">(ג) וַיִּשְׁלַח אֹתָם משֶׁה מִמִּדְבַּר פָּארָן עַל פִּי יהוה כֻּלָּם אֲנָשִׁים רָאשֵׁי
בְנֵי יִשְׂרָאֵל הֵמָּה: .......</span>

<span dir="rtl">(יז) וַיִּשְׁלַח אֹתָם משֶׁה לָתוּר אֶת אֶרֶץ כְּנָעַן וַיֹּאמֶר אֲלֵהֶם עֲלוּ זֶה
בַּנֶּגֶב וַעֲלִיתֶם אֶת הָהָר:</span>

<span dir="rtl">(יח) וּרְאִיתֶם אֶת הָאָרֶץ מַה הִוא וְאֶת הָעָם הַיּשֵׁב עָלֶיהָ הֶחָזָק הוּא
הֲרָפֶה הַמְעַט הוּא אִם רָב:</span>

<span dir="rtl">(יט) וּמָה הָאָרֶץ אֲשֶׁר הוּא ישֵׁב בָּהּ הֲטוֹבָה הִוא אִם רָעָה וּמָה הֶעָרִים
אֲשֶׁר הוּא יוֹשֵׁב בָּהֵנָּה הַבְּמַחֲנִים אִם בְּמִבְצָרִים: ....</span>

<span dir="rtl">(כה) וַיָּשֻׁבוּ מִתּוּר הָאָרֶץ מִקֵּץ אַרְבָּעִים יוֹם:</span>

<span dir="rtl">(כו) וַיֵּלְכוּ וַיָּבֹאוּ אֶל משֶׁה וְאֶל אַהֲרֹן וְאֶל כָּל עֲדַת בְּנֵי יִשְׂרָאֵל אֶל
מִדְבַּר פָּארָן קָדֵשָׁה וַיָּשִׁיבוּ אֹתָם דָּבָר וְאֶת כָּל הָעֵדָה וַיַּרְאוּם אֶת פְּרִי הָאָרֶץ:</span>

<span dir="rtl">(כז) וַיְסַפְּרוּ לוֹ וַיֹּאמְרוּ בָּאנוּ אֶל הָאָרֶץ אֲשֶׁר שְׁלַחְתָּנוּ וְגַם זָבַת
חָלָב וּדְבַשׁ הִוא וְזֶה פִּרְיָהּ:</span>

<span dir="rtl">(כח) אֶפֶס כִּי עַז הָעָם הַיּשֵׁב בָּאָרֶץ וְהֶעָרִים בְּצֻרוֹת גְּדֹלֹת מְאֹד וְגַם
יְלִדֵי הָעֲנָק רָאִינוּ שָׁם:</span>

<span dir="rtl">(כט) עֲמָלֵק יוֹשֵׁב בְּאֶרֶץ הַנֶּגֶב וְהַחִתִּי וְהַיְבוּסִי וְהָאֱמֹרִי יוֹשֵׁב בָּהָר
וְהַכְּנַעֲנִי יוֹשֵׁב עַל הַיָּם וְעַל יַד הַיַּרְדֵּן:</span>

<span dir="rtl">(ל) וַיַּהַס כָּלֵב אֶת הָעָם אֶל משֶׁה וַיֹּאמֶר עָלֹה נַעֲלֶה וְיָרַשְׁנוּ אֹתָהּ כִּי
יָכוֹל נוּכַל לָהּ:</span>

<span dir="rtl">(לא) וְהָאֲנָשִׁים אֲשֶׁר עָלוּ עִמּוֹ אָמְרוּ לֹא נוּכַל לַעֲלוֹת אֶל הָעָם כִּי
חָזָק הוּא מִמֶּנּוּ:</span>

<span dir="rtl">(לב) וַיֹּצִיאוּ דִּבַּת הָאָרֶץ אֲשֶׁר תָּרוּ אֹתָהּ אֶל בְּנֵי יִשְׂרָאֵל לֵאמֹר הָאָרֶץ
אֲשֶׁר עָבַרְנוּ בָהּ לָתוּר אֹתָהּ אֶרֶץ אֹכֶלֶת יוֹשְׁבֶיהָ הִוא וְכָל הָעָם אֲשֶׁר רָאִינוּ בְתוֹכָהּ אַנְשֵׁי
מִדּוֹת:</span>

<span dir="rtl">(לג) וְשָׁם רָאִינוּ אֶת הַנְּפִילִים בְּנֵי עֲנָק מִן הַנְּפִלִים וַנְּהִי בְעֵינֵינוּ
כַּחֲגָבִים וְכֵן הָיִינוּ בְּעֵינֵיהֶם:</span>

**<span dir="rtl">העונש על "חטא המרגלים" היה חמור ביותר. הכחדה של דור
שלם, במשך ארבעים שנות נדודים במדבר.</span>**

**<span dir="rtl">אך השאלה שלנו היא, מהו חטאם של המרגלים, ומה חטאו של
העם?</span>**

**<span dir="rtl">לפני כן נראה כי לסיפור חשוב זה יש עוד שתי גירסאות
בתורה עצמה, המעבירות את היוזמה לשליחת המרגלים וגם האחריות לתוצאת
שליחותם, מצד לצד:</span>**

**<span dir="rtl">במדבר ל"ב</span>**

<span dir="rtl">(ו) וַיֹּאמֶר משֶׁה לִבְנֵי גָד וְלִבְנֵי רְאוּבֵן הַאַחֵיכֶם יָבֹאוּ לַמִּלְחָמָה
וְאַתֶּם תֵּשְׁבוּ פֹה:</span>

<span dir="rtl">(ז) וְלָמָּה תְנִיאוּן אֶת לֵב בְּנֵי יִשְׂרָאֵל מֵעֲבֹר אֶל הָאָרֶץ אֲשֶׁר נָתַן לָהֶם
יהוה:</span>

<span dir="rtl">(ח) כֹּה עָשׂוּ אֲבֹתֵיכֶם <u>בְּשָׁלְחִי</u> אֹתָם מִקָּדֵשׁ בַּרְנֵעַ לִרְאוֹת אֶת
הָאָרֶץ: **\[בגירסה הקודמת היוזמה היא של ה'\]**</span>

<span dir="rtl">(ט) וַיַּעֲלוּ עַד נַחַל אֶשְׁכּוֹל וַיִּרְאוּ אֶת הָאָרֶץ וַיָּנִיאוּ אֶת לֵב בְּנֵי
יִשְׂרָאֵל לְבִלְתִּי בֹא אֶל הָאָרֶץ אֲשֶׁר נָתַן לָהֶם יהוה**:\[המרגלים חטאו\]**</span>

<span dir="rtl">(י) וַיִּחַר אַף יהוה בַּיּוֹם הַהוּא וַיִּשָּׁבַע לֵאמֹר:</span>

<span dir="rtl">(יא) אִם יִרְאוּ הָאֲנָשִׁים הָעֹלִים מִמִּצְרַיִם מִבֶּן עֶשְׂרִים שָׁנָה וָמַעְלָה אֵת
הָאֲדָמָה אֲשֶׁר נִשְׁבַּעְתִּי לְאַבְרָהָם לְיִצְחָק וּלְיַעֲקֹב כִּי לֹא מִלְאוּ אַחֲרָי: **\[העם
נענש\]**</span>

<span dir="rtl">.......</span>

<span dir="rtl">(יד) וְהִנֵּה קַמְתֶּם תַּחַת אֲבֹתֵיכֶם תַּרְבּוּת אֲנָשִׁים חַטָּאִים לִסְפּוֹת עוֹד עַל
חֲרוֹן אַף יהוה אֶל יִשְׂרָאֵל:</span>

**<span dir="rtl">דברים א</span>**

<span dir="rtl">(כב) <u>וַתִּקְרְבוּן אֵלַי כֻּלְּכֶם וַתֹּאמְרוּ</u> נִשְׁלְחָה אֲנָשִׁים לְפָנֵינוּ
וְיַחְפְּרוּ לָנוּ אֶת הָאָרֶץ וְיָשִׁבוּ אֹתָנוּ דָּבָר אֶת הַדֶּרֶךְ אֲשֶׁר נַעֲלֶה בָּהּ וְאֵת הֶעָרִים אֲשֶׁר נָבֹא
אֲלֵיהֶן: **\[הרעיון היה שלכם בכלל...\]**</span>

<span dir="rtl">(כג) <u>וַיִּיטַב בְּעֵינַי הַדָּבָר</u> וָאֶקַּח מִכֶּם שְׁנֵים עָשָׂר אֲנָשִׁים אִישׁ
אֶחָד לַשָּׁבֶט:</span>

<span dir="rtl">(כד) וַיִּפְנוּ וַיַּעֲלוּ הָהָרָה וַיָּבֹאוּ עַד נַחַל אֶשְׁכֹּל וַיְרַגְּלוּ
אֹתָהּ:</span>

<span dir="rtl">(כה) וַיִּקְחוּ בְיָדָם מִפְּרִי הָאָרֶץ וַיּוֹרִדוּ אֵלֵינוּ וַיָּשִׁבוּ אֹתָנוּ דָבָר
וַיֹּאמְרוּ טוֹבָה הָאָרֶץ אֲשֶׁר יהוה אֱלֹהֵינוּ נֹתֵן לָנוּ: **\[המרגלים בכלל דיברו טובות
על הארץ\]**</span>

<span dir="rtl">(כו) <u>וְלֹא אֲבִיתֶם לַעֲלֹת</u> וַתַּמְרוּ אֶת פִּי יהוה
אֱלֹהֵיכֶם:</span>

<span dir="rtl">(כז) וַתֵּרָגְנוּ בְאָהֳלֵיכֶם וַתֹּאמְרוּ בְּשִׂנְאַת יהוה אֹתָנוּ הוֹצִיאָנוּ מֵאֶרֶץ
מִצְרָיִם לָתֵת אֹתָנוּ בְּיַד הָאֱמֹרִי לְהַשְׁמִידֵנוּ: **\[העם הוא התבוסתן\]**</span>

<span dir="rtl">(כח) אָנָה אֲנַחְנוּ עֹלִים <u>אַחֵינוּ הֵמַסּוּ אֶת לְבָבֵנוּ לֵאמֹר עַם גָּדוֹל
וָרָם</u> מִמֶּנּוּ עָרִים גְּדֹלֹת וּבְצוּרֹת בַּשָּׁמָיִם וְגַם בְּנֵי עֲנָקִים רָאִינוּ שָׁם: **\[העם תולה
במרגלים את פחדיו\]**</span>

<span dir="rtl">....</span>

**<span dir="rtl">גם המקורות המאוחרים, בעקבות סתירות אלו, מתלבטים במי
לתלות את האשמה.</span>**

**<span dir="rtl">במדבר רבה פרשה ט"ז</span>**

**<span dir="rtl">המנהיגים אשמים, ולא על שליחת המרגלים אלא על חוסר
התגובה להשמצותיהם.</span>**

<span dir="rtl">ב) זש"ה (תהלים עו) "אשתוללו אבירי לב נמו שנתם". אשתוללו,
אלו משה ואהרן, ששלחו המרגלים, ובאו ואמרו לשון הרע על הארץ, <u>ולא היו
יודעין מה לעשות. אלא אף משה ואהרן נתרשלו את ידם</u> **\[כלומר לא הגיבו
לדברי המרגלים\]** מיד עמד כלב ושיתק כל אותן אוכלוסין שנאמר (במדבר יג)
ויהס כלב את העם ....</span>

**<span dir="rtl">תנחומא שלח פרק ד', אפילו מרמז שהקב"ה עצמו בעל נטיות
פוליטיות... \[דואג לשמו הטוב\].</span>**

<span dir="rtl">(ד) "שלח לך אנשים", זש"ה כחומץ לשנים וכעשן לעינים כן
העצל לשולחיו (משלי י). ... מלה"ד, לעשיר שהיה לו כרם. כשהיה רואה שהיין
יפה הוא היה אומר הכניסו את היין בביתי. וכשהיה רואה שהיה נעשה חומץ היה
אומר הכניסו את היין בבתיכם. אף כך הקב"ה, כשראה הזקנים מעשיהם כשרים קרא
אותם לשמו, שנאמר, אספה לי שבעים איש<u>. וכשראה את המרגלים שהן עתידין
לחטוא ולהוציא לשון הרע על הארץ</u>, קרא אותם לשמו של משה, שנאמר, שלח לך
אנשים ....</span>

**<span dir="rtl">אבל, תפקידו של משה הוא פחות חשוב, לדעתי, בסיפור. השאלה
המרכזית היא, במה חטאו המרגלים. שלחו אותם כדי לבדוק דברים, הם בדקו, באו
ודיווחו. מה לא היה נכון מבחינתם?</span>**

**<span dir="rtl">חכמים בכל הדורות ניסו את ההסבר הפשוט, לכאורה.</span>**

**<span dir="rtl">רמב"ן, המאה ה-13 קטלוניה.</span>**

> <span dir="rtl">(ח) אבל רשעם במילה "אפס", שהיא מורה <u>על דבר אפס
> ונמנע מן האדם שאי אפשר בשום ענין</u> ... והנה אמרו לו שהארץ שמנה וגם
> זבת חלב ודבש, והפרי טוב - <u>אבל אי אפשר לבוא אליהם</u>.</span>

**<span dir="rtl">פירוש "אפס" ככוח עליון, כנמנעות מלהתמודד, כמובן, אינו
נכון, "אפס" הוא "אבל". אך, לדעת הרמב"ן, חטאם של המרגלים בכך שחרצו משפט,
"אי אפשר לבוא אליהם".</span>**

**<span dir="rtl">ויותר מפורש</span>**

**<span dir="rtl">יצחק עראמה (המאה ה-15, ספרד. גורש ממש בסוף ימיו
והתיישב באיטליה), ספרו הידוע נקרא "עקידת יצחק".</span>**

**<span dir="rtl">לדעתו, החטא הוא בכך שהם נתבקשו להביא עובדות, והביאו
מסקנות. וזה, אולי, הנושא העדין והסבוך של כל הסיפור.</span>**

<span dir="rtl">(י) שיעורו: באנו אל הארץ, וגם זבת חלב ... ומצדדים אלו
טוב לנו לבוא שמה, אפס כי עז העם ... והערים בצורות ... ולזה לא נוכל
לעלות. ולזאת הסיבה חטאו מאוד השומעים מהם. <u>הליועצים נתנום להם?!</u>
משל לאדם האומר לשלוחו בא נא אל בית התגר וראה לי שם טלית אחת שישנה בידו,
והסתכל בטוב צמרה ופשתה, בארכה וברחבה במראיתה ומחירה, והשב לי דבר, כי חפץ
אני לקנותה. והיה אם יבוא איש זה ויאמר ראיתיה, והנה צמרה נקי והיא ארוכה
ורחבה ומראיתה ירקרק <u>ומחירה אלף זהובים</u> - הנה הטיב בשליחותו, אמנם
אם יאמר ראיתיה והנה טובה היא ורחבה וצמרה נקי <u>אבל</u> מראיתה ירקרק
<u>ומחירה גדול</u> שהוא אלף זהובים - <u>הנה הוא יוצא מכלל שליח ונכנס
לכלל יועץ</u>. **\[עראמה מדגיש, שבעצם המילה "אבל" ובוודאי ב"מחירה גדול",
יש משום הבעת דעה ולא רק עובדה\].**</span>

<span dir="rtl">ומהמין הזה עצמו הרשיעו במה שהחליפו החוזק שאמר להם משה
"החזק הוא הרפה" בעזות באמרם "אפס כי עז העם". כי העזות זולת החוזק כוונו
בו כי היו אנשיהם עזים ומרי נפש שפגיעתם רעה. \[**לדעתו, "חזק" זו עובדה,
ו"עז" בעל משמעות שיש בה דעה, והוא כנראה מסיק זאת מ"אפס כי"\]**</span>

**<span dir="rtl">וכן המלבי"ם, המאה ה-19 מזרח אירופה.</span>**

<span dir="rtl">(ט) הוסיפו סיפור לומר: אולם אליה וקוץ בה<u>, ויש לנו
לספר מענין שלא נשלחנו עליו</u>, אבל זה שולל כל הטוב שראינו. כי עז העם,
<u>"עז" מורה שקשה לכבשם</u> בין מצד הערים שהן בצורות, בין מצד גבוריהם
היוצאים בראשיהם שהם ילידי הענק. **\[כלומר, שוב, מסקנות ולא
עובדות\]**</span>

**<span dir="rtl">הרמב"ן, עראמה, והמלבי"ם, מנסים לעשות הבחנה, אפילו
עדינה מאוד, בין אינפורמציה ובין הבעת דעה. תפקיד המרגלים היה להביא
אינפורציה ותו לא, והם חטאו בהבעת דעה.. "אבל", "אפס כי ....",
"עז".</span>**

**<span dir="rtl">השאלה היא, אם ניתן לעשות הבחנה כזו. (וכמובן, אם
המרגלים חטאו למה העם נענש?)</span>**

**<span dir="rtl">מנתחת תמר ליבס, אתר מקראנט, במאמר "טובה הארץ
מאד"</span>**

<span dir="rtl">ניתן, אם כן, להגדיר את חטאם של המרגלים בכך שלקחו לעצמם
חופש לסטות מהדיווח</span> <span dir="rtl">הפרופסיונאלי, או להטותו הטיה
דמגוגית (כי היו מודעים היטב לסכנות הטמונות בחופש</span>
<span dir="rtl">הביטוי). בעוד שרא"ם **\[ר' אליהו מזרחי, בערך 1500
תורכיה, ולא הבאנו את דעתו\]** מתלונן על כך שהדיווח גלש מעובדות לגיטימיות
(כאלה של עמודי</span> <span dir="rtl">החדשות) לדיווח הלא-לגיטימי (בסגנון
של טור אישי), <u>ביקורתם של רמב"ן ושל יצחק בן</u></span>
<u><span dir="rtl">עראמה על דיווח לא אובייקטיווי מתוחכמת הרבה יותר
ומתקרבת לגישות המודרניות בחקר</span> <span dir="rtl">הקומוניקציה על אופי
הדיווח העיתונאי</span></u><span dir="rtl">. כידוע, על-פי תפיסתנו, דיווח
עובדתי לעולם</span> <span dir="rtl">אינו נייטרלי לחלוטין, ויש בו תמיד
מסגור או הבניה של מציאות; אנו יודעים גם</span> <span dir="rtl">שלרטוריקה
של דיווח יש השפעה רבה יותר על מה שצופים וקוראים חושבים על המציאות
מאשר</span> <span dir="rtl">למאמרים שמוגדרים בגלוי כמאמרי פרשנות</span>
(Edelman 1988; Gitlin 1980; Iyengar 1993).

<span dir="rtl">ניתוח המקרה של פשעי הדיווח בתנ"ך מעלה כמה סוגיות
מרכזיות, המעסיקות בימינו את</span> <span dir="rtl">חוקרי התקשורת
והעיתונות. ראשית הוא מלמד שהשאלות הנשאלות היום על אובייקטיוויות</span>
<span dir="rtl">בדיווח אינן בגדר המצאה מודרנית, ומילאו תפקיד מרכזי
ביחסים שבין מנהיגים לציבור</span> <span dir="rtl">כבר בעת העתיקה. הוא
מוכיח שבעיות מוכרות (למשל: האם ניתן לדווח באופן נייטרלי</span>,
<span dir="rtl">לא-אידיאולוגי, אפילו כאשר המדווחים עושים כל שביכולתם
למסור תיאור "אובייקטיווי</span>(" <span dir="rtl">תססו בלב החיים
הפוליטיים לפני אלפי שנים. הוא מעלה גם את הסוגיה של האחריות</span>
<span dir="rtl">שלוקחים על עצמם המדווחים; <u>למי הם מחויבים בראש
ובראשונה: לאמת, או למנהיגים ששלחו</u></span> <span dir="rtl"><u>אותם
(במיוחד אם קיים ניגוד אינטרסים בין השניים), או לציבור (שהם חלק
ממנו);</u> מי</span> <span dir="rtl">יושפע יותר מהאחרים על-ידי המידע?
וקיימת גם הבעיה של הגדרת ניטרליות. למרות</span>
<span dir="rtl">שפוליטיקאים יכולים לטעון בכנות ובאמונה שלמה שהם מחפשים
דיווח אובייקטיווי, אין</span> <span dir="rtl">משטר (כולל נשיא
ארצות-הברית ורמטכ"לו במלחמת המפרץ) שבאמת מתכוון לכך, כאשר מדובר</span>
<span dir="rtl">בסוגיות קיומיות או פוליטיות. יש צורך לנתח את כל אחת
מהגירסאות של הנרטיב מתוך</span> <span dir="rtl">בחינת המסרים שהם מעבירים
לקהלים של זמנם ושל הדורות הבאים</span>.

<span dir="rtl">ולבסוף, יש כאן הדגמה של קריאת אותו אירוע מנקודות מבט
שונות – החל בשתי הקריאות</span> <span dir="rtl">, או הפרשנויות, המצויות
בטקסט של משה עצמו מפרספקטיווה מרוחקת, ולצרכים שנולדו</span>
<span dir="rtl">בחלוף הזמן, דרך פרשנויות של מבקרים מסורתיים ועד לאלו של
חוקרי תרבות</span> <span dir="rtl">בתקופתנו</span>.

**<span dir="rtl">בדרך כלל פרשנות נועדה כדי לחנך. העובדות הן רק משענת,
תמיכה לפרשנותו של המספר.</span>**

**<span dir="rtl">וכך כותב הרב אליעזר מלמד מהזרם החרד"לי,באתר פניני
הלכה.</span>**

**<span dir="rtl">על חטא המרגלים.</span>**

**https://ph.yhb.org.il/06-01-07<span dir="rtl">/</span>**

<span dir="rtl">.... מכמה בחינות חטא המרגלים חמור מחטא העגל. .... אבל
בחטא המרגלים כפרו ביכולתו של ה' לפעול בעולם ולסייע להם לכבוש את הארץ.
ואף <u>בגדו</u> בשליחות העיקרית <u>שלשמה נברא העולם ונבחרו ישראל – לגלות
שכינה בעולם, דרך ארץ ישראל</u>. ועל כן לא נמחל עוון המרגלים, .... **\[יש
לשים לב לשימוש במילה בגידה, שכאילו היא פרשנות אך מכוונת למתנגדים
פוליטיים\]**</span>

<span dir="rtl"><u>לכאורה יש לשאול: במה חטאו המרגלים? הרי לדעתם לא היתה
לעם ישראל יכולת לכבוש את הארץ. ואם העם יתעקש להלחם – יובס וסכנה תרחף על
קיומו. ואם כן, היתה מוטלת עליהם חובה מוסרית להתריע מפני הסכנה, שכן קיומו
של העם היהודי חשוב ממצוות ישוב הארץ.</u> וגם אם טעו בהערכתם את המציאות,
ובאמת ישראל יכלו לכבוש את הארץ, כיוון שאמרו את דבריהם מתוך שכנוע פנימי,
כדי להציל את העם מתבוסה וכיליון, לא היה צריך לכאורה להטיל עליהם עונש
חמור אלא לשבחם על האחריות הלאומית שגילו.</span>

<span dir="rtl"><u>אלא שהם חטאו בכך שלא הבינו את ערכה של הארץ ולא אהבו
אותה. וכיוון שלא אהבו את הארץ, כשראו את הקשיים הכרוכים בכיבושה, נפל
ליבם, והחלו למצוא לעצמם נימוקים וטענות מדוע אי אפשר להיכנס לארץ, עד
שלבסוף כבר לא האמינו ביכולתם של ישראל לכובשה</u>.</span>

<span dir="rtl">....................</span>

<span dir="rtl"><u>בדומה לכך היום, מי שלא מבין את ערכה של הארץ, מוצא שיש
קושי ליישבה, ורוצה לסגת ומביא לאסונות על עם ישראל....</u> **\[הוא אפילו
לא משאיר לנו מקום לחשוב שהוא עוסק בפרשנות פרק בתנ"ך...\] **</span>

**<span dir="rtl">ונעבור ל "הטיות פוליטיות בתקשורת" ברשת. אם למרגלים
מותר, לתקשורת וודאי.</span>**

**<span dir="rtl">הנה הטייה ברורה "שמאלה".</span>**

<img src="media/image1.jpeg"
style="width:3.0625in;height:1.84375in"
alt="https://upload.wikimedia.org/wikipedia/he/5/51/Kotertm.jpg" />

**<span dir="rtl">אם "מתנחלים תקפו פלשתינים" היה ראוי לומר "ערבים תקפו
חרדי".</span>**

**<span dir="rtl">או אם "נער חרדי נדקר" היה ראוי לומר "פלשתינים
הותקפו".</span>**

**<span dir="rtl">אבל רוב ההטיות הן סמויות.</span>**

**<span dir="rtl">מטח ברשת, "בין עובדה לידיעה" מאת פרופ' אריה ווהל, שרה
ליפקין, הגר אנוש.</span>**

|     |
|-----|

<span dir="rtl">עיתונאי אמריקני מפורסם אמר פעם: "מכל האגדות
המהלכות</span> <span dir="rtl">על עיתונות, האגדה הגדולה ביותר היא
האובייקטיביות". הוא לא התכוון לומר שהעיתונות</span>
<span dir="rtl">מסלפת בזדון. כוונתו הייתה לומר, <u>שהדרישה להפריד בין
עובדות לדעות היא משימה שכמעט</u></span> <span dir="rtl"><u>אי-אפשר לעמוד
בה</u>. על הקורא לדעת שאין זה אפשרי להיות אובייקטיבי לחלוטין, כי
כל</span> <span dir="rtl">דבר שאנו רואים או שומעים, משפיע על דעותינו. גם
אנחנו "משפצים" את העובדות המובאות</span> <span dir="rtl">בפנינו,
<u>לעתים באופן בלתי מודע, כדי שיתאימו לדעות שלנו</u></span><u>.  
</u>  
**<span dir="rtl">המספרים יטענו שאלו "רק עובדות", ולפעמים
בכנות.</span>**

**<span dir="rtl">ניסיון דיווח תמיד נכשל מבחינת האובייקטיביות שלו, תמיד
כולל דעה, מפני שאי אפשר לתאר במילים מצב על כל פרטיו, וקיימת בחירה גם של
מה מתארים, וגם של המילים בהן מתארים. לפעמים בכוונה תחילה, ולפעמים בגלל
דעה סמויה, פשוט כי זאת דעתו של המדווח.</span>**

**<span dir="rtl">בבית משפט מדברים על "כל האמת" ו"רק האמת". אבל זה
אידיאל:</span>**

**<span dir="rtl">1. אי אפשר לומר את כל האמת, זה עולם ומלואו, ותמיד יש
בחירה של העובדות השייכות לעניין <u>לדעת המדבר</u>.</span>**

**<span dir="rtl">2. בבחירת מילים, יש הבעת דעה.</span>**

**<span dir="rtl">יבול סביר פלוס? יבול גדול? מיוחד? מדהים?</span>**

**<span dir="rtl">אנשים גבוהים מאתנו? ענקים? מסתירים את השמים? ונראה
בעינינו כחגבים?</span>**

<span dir="rtl"></span>

**<span dir="rtl">כיצד, בכל זאת, לחיות בעולם של "פייק ניוז", שכמו שראינו
איננו חדש כלל?</span>**

**<span dir="rtl">דעות שמתחפשות לעובדות או מסתתרות בתוך עובדות, היו
תמיד.</span>**

**<span dir="rtl">התשובה היא בדיאלקטיקה, כמו שעושה סוקרטס, או השיח
התלמודי (לפחות בגבולותיו): תמיד לעמת דעה עם דעה, וגם עובדה עם עובדה.
ואין מנוס משיפוט עצמי (או שיפוט של גורם שלישי).</span>**

**<span dir="rtl">ריצ'רד רורטי, פילוסוף בן זמננו (1931-2007, ארה"ב),
מקצין ואומר: תמיד להיות סקפטי ביחס לעצמך ("אירוני"), ותמיד להרחיב את
הדעת על ידי אחרים.</span>**

**<span dir="rtl">וכך הוא מנסח:</span>**

<span dir="rtl">"מבחינתנו האירוניקנים, דבר אינו יכול לשמש לביקורת על
אוצר מילים סופי זולת אוצר מילים סופי אחר; <u>אין מענה לתיאור מחודש זולת
תיאור-מחודש מחודש</u>. היות שאין דבר מעֵבר לאוצרות מילים המשמש כאמת מידה
לבחירה ביניהם, <u>ביקורת היא עניין של התבוננות בתמונה הזאת ובתמונה ההיא,
ולא של השוואת שתי התמונות למקור.</u>" **\[כי, למעשה, המקור לא
קיים...\]**</span>

**<span dir="rtl">במשפט האחרון יש משהו עמוק מאוד, שאפשר, כמובן להתווכח
גם עליו (להשתמש באוצר מילים אחר, או פשוט להביע דעה אחרת...).  
יש כאן טענה כזו: ברמת השיח, <u>אין עובדות, יש רק תיאורי עובדות</u>.
איננו יכולים להעמיד "עובדות" נגד "פייק ניוז", אנחנו יכולים להעמיד רק
תיאור שלנו, שלדעתנו איננו "פייק ניוז" אלא אמת, ולקוות שהשומעים או קוראים
יבחרו בתיאור שלנו. אי אפשר "להגיע לאמת" אך אפשר, אולי, להתקרב אליה על
ידי לימוד אינסופי, תוך עימות בין התיאורים.</span>**

**<span dir="rtl">והנה, למעשה, זוהי גם גישתה של הפרשה עצמה! מול העמדה של
עשרת המרגלים מוצגת גם דעתם של יהושע בן נון וכלב בן יפונה... והעם מחליט
לאחר שמיעת שתי העמדות.</span>**

**<span dir="rtl">הגישה של אלוהים למרגלים, היא השיטה המקובלת על
דיקטטורים רבים: עליך, השליח, לבדוק את העובדות, אך לחזור עם הדעה שאני
מצפה ממך.</span>**

**<span dir="rtl">דוגמה קיצונית (או מפורשת יותר) לעמדה אנושית כזו בתנ"ך
אנו מוצאים במלכים א' כ"ב.</span>**

**<span dir="rtl">אחאב רוצה לצאת למלחמה בארם, יחד עם יהושפט מלך יהודה,
ומבקש את עצת נביאיו.</span>**

<span dir="rtl">(ו) וַיִּקְבֹּץ מֶלֶךְ יִשְׂרָאֵל אֶת הַנְּבִיאִים כְּאַרְבַּע מֵאוֹת אִישׁ וַיֹּאמֶר אֲלֵהֶם
הַאֵלֵךְ עַל רָמֹת גִּלְעָד לַמִּלְחָמָה אִם אֶחְדָּל וַיֹּאמְרוּ עֲלֵה וְיִתֵּן אֲדֹנָי בְּיַד הַמֶּלֶךְ:</span>

<span dir="rtl">(ז) וַיֹּאמֶר יְהוֹשָׁפָט הַאֵין פֹּה נָבִיא לַיהוה עוֹד וְנִדְרְשָׁה
מֵאוֹתוֹ:</span>

<span dir="rtl">(ח) וַיֹּאמֶר מֶלֶךְ יִשְׂרָאֵל אֶל יְהוֹשָׁפָט עוֹד אִישׁ אֶחָד לִדְרֹשׁ אֶת יהוה
מֵאֹתוֹ וַאֲנִי שְׂנֵאתִיו כִּי לֹא יִתְנַבֵּא עָלַי טוֹב כִּי אִם רָע מִיכָיְהוּ בֶּן יִמְלָה וַיֹּאמֶר
יְהוֹשָׁפָט אַל יֹאמַר הַמֶּלֶךְ כֵּן:</span>

<span dir="rtl">(ט) וַיִּקְרָא מֶלֶךְ יִשְׂרָאֵל אֶל סָרִיס אֶחָד וַיֹּאמֶר מַהֲרָה מִיכָיְהוּ בֶן
יִמְלָה:</span>

<span dir="rtl">........</span>

<span dir="rtl">(יג) וְהַמַּלְאָךְ אֲשֶׁר הָלַךְ לִקְרֹא מִיכָיְהוּ דִּבֶּר אֵלָיו לֵאמֹר <u>הִנֵּה נָא
דִּבְרֵי הַנְּבִיאִים פֶּה אֶחָד טוֹב אֶל הַמֶּלֶךְ יְהִי נָא דְבָרְךָ כִּדְבַר אַחַד מֵהֶם וְדִבַּרְתָּ
טּוֹב</u>:</span>

**<span dir="rtl">זו פילוסופיה הפוכה לזו של רורטי... אבל נפוצה הרבה
יותר.</span>**

**<span dir="rtl">ברור שמנקודת ראות תפיסותינו הליברליות, אין כל חטא
בדברי המרגלים, בין שטעו ובין שצדקו.</span>**

**<span dir="rtl">אך ברור שמנקודת ראות של שליחות דתית, הם בגדו בשליחות
האל, ממש כמו שמיכיהו בן ימלה בגד בשליחותו של המלך אחאב.</span>**

**<span dir="rtl">(ותקופות ארוכות, מי שסיפר שערבים גורשו במזיד במלחמת
השחרור בגד בציונות)</span>**

**<span dir="rtl">אבל צריך לבחון את האירוע מנקודת ראות שונה
לחלוטין.</span>**

**<span dir="rtl">הכשל אינו בחקר האמת, יש בפרשה "חטא" נוסף, שלא נאמר, לא
של המרגלים, אלא של שולחיהם. מי צריך לקבל החלטות?</span>**

**<span dir="rtl">זה החטא של דמוקרטיה ישירה, ודומה בימינו להסתה הימנית
של "הרוב צריך לקבוע".</span>**

**<span dir="rtl">מדוע היה צריך בכלל לדווח לעם על השליחות? ואם אמנם העם
שלח אותם, מדוע היה זה תפקידו בכלל לשלוח אותם?</span>**

**<span dir="rtl">מנקודת ראות של דמוקרטיה בימינו, עם יכול לבחור מנהיגים,
וחשוב יותר, להדיח אותם. אבל, אינו יכול להחליט החלטות אופרטיביות בעלות
השלכות מורכבות, מפני שהחלטותיו נתונות לסכנת דמגוגיה, ומקורן יכול להיות
"מהבטן" ולא מהראש. בדיוק כמו תגובת העם על "נאום" המרגלים.</span>**

**<span dir="rtl">סכנות כאלה קיימות תמיד, אך פחות בקבוצת מנהיגים קטנה,
שתפיסתם רחבה יותר ושקולה יותר. לכן, הדמוקרטיה המודרנית היא איזון בין
רשויות נבחרות לרשויות מקצועיות, ולעולם אינה דמוקרטיה ישירה.</span>**

**<span dir="rtl">משאל עם הוא דוגמא לדמוקרטיה ישירה, והוא תופעה חריגה
והרסנית.</span>**

**<span dir="rtl">הברקזיט של בריטניה הוא דוגמה יפה לעניין כשל של משאל
עם. ממש ניתן להבחין איך העם בוחר בדרך שאינו יודע לאן היא
מובילה.</span>**

**<span dir="rtl">משאל עם הוא תהליך אנטי דמוקרטי, כי הוא הכרעה של "עז
עיוורת". אמנם הרוב מחליט אך הוא לא יודע מה הוא מחליט....</span>**

**<span dir="rtl">מי שחותר למשאלי עם, הם בדרך כלל חוגים אידיאולוגים
קיצוניים, המשוכנעים בכוח הדמגוגי של טיעונם, ורוצים להימנע משיקולים
פרקטיים.</span>**

**<span dir="rtl">הדמוקרטיה התקינה יכולה להתבטא רק בבחירת מנהיגים,
ובעיקר בסילוקם.</span>**

**<span dir="rtl">גם בבחירת מנהיגים קיימת בעייה של דמגוגיה והחלטות לא
רציונליות של הבוחרים, אבל יש דרך חזרה, ומנהיג כושל עשוי להפסיד בבחירות
הבאות.</span>**

**<span dir="rtl">מהחלטות אופרטיביות במשאלי עם אין דרך חזרה, ואם יש כזו,
מחירה יכול להיות גבוה ביותר.</span>**

**<span dir="rtl">לסיכום, משה חטא בשימוש במשאל עם, המרגלים חטאו
באינפורמציה מוטית, והעם נענש בהכחדה של דור שלם....</span>**

**<span dir="rtl">זהירות...</span>**
