<span dir="rtl"><u>פרשת "זאת הברכה" – משה האיש</u></span>

<u><span dir="rtl">ספר דברים פרק לד</span></u>

<span dir="rtl">(א) וַיַּעַל משֶׁה מֵעַרְבֹת מוֹאָב אֶל הַר נְבוֹ רֹאשׁ הַפִּסְגָּה אֲשֶׁר עַל פְּנֵי
יְרֵחוֹ וַיַּרְאֵהוּ יְהֹוָה אֶת כָּל הָאָרֶץ אֶת הַגִּלְעָד עַד דָּן</span>:

<span dir="rtl">(ב) וְאֵת כָּל נַפְתָּלִי וְאֶת אֶרֶץ אֶפְרַיִם וּמְנַשֶּׁה וְאֵת כָּל אֶרֶץ יְהוּדָה עַד
הַיָּם הָאַחֲרוֹן</span>:

<span dir="rtl">(ג) וְאֶת הַנֶּגֶב וְאֶת הַכִּכָּר בִּקְעַת יְרֵחוֹ עִיר הַתְּמָרִים עַד
צֹעַר</span>:

<span dir="rtl">(ד) וַיֹּאמֶר יְהֹוָה אֵלָיו זֹאת הָאָרֶץ אֲשֶׁר נִשְׁבַּעְתִּי לְאַבְרָהָם לְיִצְחָק
וּלְיַעֲקֹב לֵאמֹר לְזַרְעֲךָ אֶתְּנֶנָּה הֶרְאִיתִיךָ בְעֵינֶיךָ וְשָׁמָּה לֹא תַעֲבֹר</span>:

<span dir="rtl">(ה) וַיָּמָת שָׁם משֶׁה עֶבֶד יְהֹוָה בְּאֶרֶץ מוֹאָב עַל פִּי יְהֹוָה</span>:

<span dir="rtl">(ו) וַיִּקְבֹּר אֹתוֹ בַגַּי בְּאֶרֶץ מוֹאָב מוּל בֵּית פְּעוֹר וְלֹא יָדַע אִישׁ אֶת
קְבֻרָתוֹ עַד הַיּוֹם הַזֶּה</span>:

<span dir="rtl">(ז) וּמשֶׁה בֶּן מֵאָה וְעֶשְׂרִים שָׁנָה בְּמֹתוֹ לֹא כָהֲתָה עֵינוֹ וְלֹא נָס
לֵחֹה:</span>

<span dir="rtl">(ח) וַיִּבְכּוּ בְנֵי יִשְׂרָאֵל אֶת משֶׁה בְּעַרְבֹת מוֹאָב שְׁלשִׁים יוֹם וַיִּתְּמוּ
יְמֵי בְכִי אֵבֶל משֶׁה</span>:

<span dir="rtl">(ט) וִיהוֹשֻׁעַ בִּן נוּן מָלֵא רוּחַ חָכְמָה כִּי סָמַךְ משֶׁה אֶת יָדָיו עָלָיו
וַיִּשְׁמְעוּ אֵלָיו בְּנֵי יִשְׂרָאֵל וַיַּעֲשׂוּ כַּאֲשֶׁר צִוָּה יְהֹוָה אֶת משֶׁה</span>:

<span dir="rtl">(י) וְלֹא קָם נָבִיא עוֹד בְּיִשְׂרָאֵל כְּמשֶׁה אֲשֶׁר יְדָעוֹ יְהֹוָה פָּנִים אֶל
פָּנִים</span>:

<span dir="rtl">(יא) לְכָל הָאֹתֹת וְהַמּוֹפְתִים אֲשֶׁר שְׁלָחוֹ יְהֹוָה לַעֲשׂוֹת בְּאֶרֶץ מִצְרָיִם
לְפַרְעֹה וּלְכָל עֲבָדָיו וּלְכָל אַרְצוֹ</span>:

<span dir="rtl">(יב) וּלְכֹל הַיָּד הַחֲזָקָה וּלְכֹל הַמּוֹרָא הַגָּדוֹל אֲשֶׁר עָשָׂה משֶׁה לְעֵינֵי
כָּל יִשְׂרָאֵל:</span>

<span dir="rtl">"סיפורי משה", כלומר, החלק הסיפורי בתורה מספר "שמות" ועד
"דברים" הם מיתוס.</span>

<span dir="rtl">ולמיתוס יש הגדרות שונות, אך כולן קרובות זו לזו,
למשל:</span>

<u><span dir="rtl">מיתוס וזיכרון, המבוא עמ'
12</span>, [<span dir="rtl">רוברט
ויסטריך</span>](https://he.wikipedia.org/wiki/%D7%A8%D7%95%D7%91%D7%A8%D7%98_%D7%95%D7%99%D7%A1%D7%98%D7%A8%D7%99%D7%9A) <span dir="rtl">ו[דוד
אוחנה](https://he.wikipedia.org/wiki/%D7%93%D7%95%D7%93_%D7%90%D7%95%D7%97%D7%A0%D7%94)</span>,
<span dir="rtl">הקיבוץ המאוחד 1997</span>  
</u><span dir="rtl">"המיתוס הוא סיפור אידיאלי אשר אינו מציג שאלות,
ובאמצעותו חברה מספרת על עצמה – מאין היא באה ולאן היא הולכת. האנשים
יוצרים ומשמרים את המיתוס בזיכרון, והמיתוס יוצר את האנשים – את הזיכרון
הקיבוצי שלהם, את תבניות החשיבה והאמונות שלהם. המיתוס והזיכרון הם שני
גורמים המפרים זה את זה, יוצרים זה את זה ומעצבים זה את זה. המיתוס גם משקף
תרבות וגם יוצר אותה; הזיכרון גם משמר את המיתוס וגם נבנה ממנו – הן
הזיכרון האישי והן הקולקטיבי"</span>. 

 

<span dir="rtl">אם המיתוס לא מציג שאלות, הרי "הסיפור" מציג שאלה פשוטה:
האם זה מיתוס?</span>

<span dir="rtl">ברור שבמאה השנים האחרונות, חוקרים לא דתיים יגידו שסיפור
משה הם מיתוס, ובעשרות השנים האחרונות, יאמרו זאת אפילו על סיפורי דוד
ושלמה (שלא לדבר על שמשון הגיבור, למשל). עם זאת תמיד אפשר לחפש במיתוס גם
גרעין, ולו גם זעיר ביותר, של אמת. הרי גם בימינו אנו רואים סיפורים
היסטוריים שהופכים למיתוס, כמו למשל, יוסף טרומפלדור, או אפילו חנה סנש.
אנחנו לוקחים את שלד הנתונים ההיסטוריים ועוטפים אותם בסיפור בעל מגמות
ערכיות.</span>

<span dir="rtl">זה, כמובן, משה רבנו, אולי האדם החשוב ביותר במסורת
ישראל.</span>

<span dir="rtl">ונחזור למקורות:</span>

<u><span dir="rtl">רש"י על דברים פרק לד פסוק יב</span></u>

<span dir="rtl">לעיני כל ישראל - שנשאו לבו לשבור הלוחות לעיניהם, שנאמר
"ואשברם לעיניכם", והסכימה דעת הקב"ה לדעתו שנאמר "אשר שברת", יישר כחך
ששברת:</span>

<span dir="rtl">הקנאות "החינוכית" של משה, כערך מרכזי אצל רש"י.</span>

<u><span dir="rtl">רמב"ן על דברים פרק לד פסוק יב</span></u>

<span dir="rtl">ועל דרך האמת, "היד החזקה", זו מדת הדין, כלשון היתה עלי
יד ה' (יחזקאל לז א, שם מ א), וכן כי יד ה' עשתה זאת (ישעיה מא כ), ולכן
יאמרו במשפט (רות א יג) כי יצאה בי יד ה' "והמורא הגדול", מדת הרחמים,
כענין שכתוב (ישעיה ח יג) אותו תקדישו והוא מוראכם, ולזה מתכוונים בספרי,
במכת בכורות ובקריעת ים סוף, כי כתוב בם (שם סג יד) לעשות לך שם
תפארת:</span>

<span dir="rtl">הצירוף, או האיזון, של מידת הדין ומידת הרחמים כמשקפת את
השלמות של משה, ולכן כערך מרכזי, אצל הרמב"ן. יש כאן רמזים לפרשנותו הקבלית
של הרמב"ן (ספירת תפארת היא הספירה שמאחד את הניגודים, בספירות
התחתונות).</span>

<span dir="rtl">עד כאן פרשנות ישירה של הפסוקים מהפרשה.</span>

<span dir="rtl">אך נראה תפיסות שונות של משה לאורך הדורות.</span>

<span dir="rtl">נתחיל, דוקא בתיאורים של היסטוריונים נכריים, שמצרפים את
משה למסורות מצריות עתיקות, ומביעים עוינות למשה, אולי אפילו כבר עם נטיות
אנטישמיות.</span>

<span dir="rtl">המקור מעניין כשלעצמו. במאה הראשונה לספירה כותב יווני
מצרי בשם אפיון, ספר כנגד היהודים. יוסף בן מתתיהו, כנראה כבר לאחר החורבן,
כאשר הוא היסטוריון בחסות הרומאים, כותב ספר להגנת היהודים, ובו ציטטות
מספרו של אפיון.</span>

<span dir="rtl"><u>"קדמות היהודים - נגד אפיון" – יוסף בן מתתיהו, תרגום
מיוונית י.נ. שמחוני</u></span>

<span dir="rtl">ואחרי זאת, כתב מנחוס \[היסטוריון\] את הדברים האלה/ככתבם
וכלשונם : "וכעבור זמן רב לסבלות האנשים במחצבות האבנים, חילו את פני המלך,
לתת להם למנוחה ולמגן את עיר הרועים איריס החרבה בימים ההם, והמלך נעתר להם
ונתן להם את שאלתם. והעיר הזאת היא נחלת צפון. והם באו אל הניר וסמכו במשגב
המקום ומרדו במלך, והקימו עליהם לראש אחד מכהני בית שמש \[לא שייך לבית שמש
בארץ, אולי לאל המצרי המייצג את השמש\],</span> <span dir="rtl">ושמו
חסרסיף. ובאו בברית השבועה לשמוע לקולו. והוא נתן להם לראשונה תורה הדשה,
וצוה עליהם לבלתי עבוד את האלים, ולבלתי הזהר בחיות אשר נחשבו לקדושות בארץ
מצרים, רק לזבוח את כלן ולאכלן, ולבלי התחבר עם אנשים מלבד הבאים אתם
בברית</span>.

<span dir="rtl">...</span>

<span dir="rtl">אומרים, כי האיש אשר נתן להם את המשפטים והחוקים האלה הוא
כהן מילידי בית שמש, הנקרא אסרסיף על שם אסירד ( אלהי בית שמש) ושינה את
שמו בעברו אל העם הזה של הרועים **ויקרא לו משה**</span>.

<span dir="rtl">.....</span>

<span dir="rtl">ובמקום אחר, ב"נגד אפיון".</span>

<span dir="rtl">יא. ועוד נשאר לי לדבר על משה, אשר גם המצרים חושבים אותו
לגבר נפלא ולאיש אלהים, ואולם ברצותם ליחס חרפות מתמיהים, ואמרו כי הוא
יליד בית-שמש, וגם אחד מכהני המקום ההוא, **אשר גורשו משם בדבר נגע
הצרעת**.</span>

<span dir="rtl">יוסף בן מתתיהו מתייחס לסיפורי עבר מצריים, המופיעים אצל
אפיון, על גירוש זרים, אם כתוצאה של מרד, ואם כתוצאה של מגיפות שהזרים
נחשבו לגורמים להן. סיפורים אלה מספרים היסטוריונים מצריים. אפיון "מדביק"
סיפורים אלה ליציאת מצרים היהודית, ואילו יוסף בן מתתיהו מנסה לסתור את
דבריו.</span>

<span dir="rtl">חז"ל מדגישים את תכונות הנביא של משה, יותר מאשר את
מנהיגותו.</span>

<span dir="rtl">צריך להעיר גם, שיש זהירות מסוימת בתקופות רבות, ביחס
לאישיותו, ומקפידים להדגיש את יחידותו ומיוחדותו. שאיש לא ינסה להיכנס
לנעליו. זה מוטיב כבר בפרשה שלנו, "לא קם עוד נביא כמשה", מקום קבורתו לא
ידוע, וחז"ל רוצים שגם לא יקום עוד נביא כמוהו, אולי בתגובה לתחילת הנצרות,
ואפילו מאוחר הרבה יותר לאסלאם.</span>

<span dir="rtl">נקודה חשובה כשלעצמה, היא העלמתו מההגדה של פסח, ולא נדון
בה כאן.</span>

<span dir="rtl">אבל, כאמור, כנביא, לא קם כמוהו, ובמה זה מתבטא?</span>

<u><span dir="rtl">תלמוד בבלי מסכת יבמות דף מט/ב</span></u>

<span dir="rtl">"ואראה את ה'", כדתניא, כל הנביאים נסתכלו באספקלריא שאינה
מאירה. משה רבינו נסתכל באספקלריא המאירה.</span>

<span dir="rtl">אספקלריא זה מראה, אך הסבר לקטע נראה אצל הרמב"ן, בפירושו
על האתר.</span>

<span dir="rtl"><u>פירוש הרמב"ן (המכיל פירושים אחרים).</u></span>

<span dir="rtl">כל הנביאים נסתכלו באספקלריא שאינה מאירה, ומשה נסתכל
באספקלריא המאירה. פר"ח ז"ל, כל הנביאים כולם נסתכלו בשאינה מאירה, **ונדמה
להם שראו מראה**, וזה כמו אדם זקן שאורו כחוש ורואה הנמוך כאלו גבוה והאחד
כשנים וכיוצא בהן, ואינו כן, וזהו שכתוב "וביד הנביאים אדמה", מראה שרואין
**דמיון הוא ולא עיקר**, ומשה נסתכל בכבוד ובהוד השכינה באספקלריא המאירה
מאחורי השכינה, ובקש יותר ולא נתן לו.</span>

<span dir="rtl">.....</span>

<span dir="rtl">והפירוש שהוא אמת .... אבל משה נסתכל באספקלריא המאירה
**הסתכלות הדעת** שהוא תפארת ישראל ומנע ממנו מראה פנים שנאמר כי לא יראני
אדם וחי ואני ידעתי גואלי חי:</span>

<span dir="rtl">צריך לשים לב שהרמב"ן נזהר מאוד מעצם הרעיון להסתכל
באלוהים, ומדגיש את עניין האספקלריא, כלומר, הראייה באמצעות מראָה, אבל גם
בה לא רואים דמות אלא "הסתכלות הדעת" וזו, תפיסה קבלית (שלא ירדתי לעומקה),
והוא מזכיר את "תפארת ישראל" (ספירת תפארת שהיא במרכז שבע הספירות
התחתונות). את הפירושים הקבליים שלו הוא מכנה "אמת".</span>

<span dir="rtl">נעיר עוד, שעניין המבט דרך מראָה, מופיע במיתולוגיה
היוונית, כאשר פרסאוס הורג את "מדוזה", הגורגונה הנוראה, שכל המביט בה הופך
לאבן, ולכן הוא מתקרב אליה כשהוא מביט בה דרך המגן המלוטש שלו,
כמראָה.</span>

<span dir="rtl">אם יש השפעה ספרותית, איני יודע, אך כמובן, עניין
האספקלריה אינו מופיע בתנ"ך והוא חידוש של חז"ל, בתקופת התרבות ההלניסטית
רומית.</span>

<span dir="rtl">הרמב"ם עומד בתקיפות על יתרונו של משה, אך, כמובן, בדרך
יותר מפורטת ומעשית.</span>

<u><span dir="rtl">רמב"ם יד החזקה - הלכות יסודי התורה פרק ז</span></u>

<span dir="rtl">כל הדברים שאמרנו הם דרך נבואה לכל הנביאים הראשונים
והאחרונים, חוץ ממשה רבינו, רבן של כל הנביאים. ומה הפרש יש בין נבואת משה
לשאר כל הנביאים? שכל הנביאים בחלום או במראֶה \[הכוונה כנראה חלום בהקיץ\]
ומשה רבינו מתנבא והוא ער, ועומד. שנאמר, "ובבוא משה אל אהל מועד לדבר אתו
וישמע הקול מדבר אליו". כל הנביאים על ידי מלאך, לפיכך רואים מה שהם רואים
במשל וחידה. משה רבינו לא על ידי מלאך, שנאמר "פה אל פה אדבר בו". ונאמר,
"ודבר ה' אל משה פנים אל פנים". ונאמר, "ותמונת ה' יביט". כלומר, שאין שם
משל, אלא רואה הדבר על בוריו, בלא חידה ובלא משל. ... כל הנביאים יראים
ונבהלים ומתמוגגין, ומשה רבינו אינו כן, הוא שהכתוב אומר, "כאשר ידבר איש
אל רעהו" ...</span>

<span dir="rtl">והוא ממשיך ומונה את ההבדלים.</span>

<span dir="rtl">את גישתה של הנצרות למשה, ניקח ממאמר:</span>

<span dir="rtl"><u>משה באמונה הנוצרית ובפולמוס האנטי-יהודי</u></span>

<span dir="rtl">אלעזר טויטו</span>

<span dir="rtl">גישת הנצרות אל דמותו של משה ואל פעולתו היתה דו-ערכית
כמעט מראשיתה. אישי המקרא, חייהם ומעשיהם היו מאז ומתמיד מופת ודוגמא לחיים
נוצריים טהורים. בין אישים אלה תפס משה מקום מיוחד. הוא שימש דוגמה למסירות
נפש במילוי תפקיד; הוא פרש מן האשה כדי להיות ראוי להתגלות \[דוגמה
לנזירות\],</span> <span dir="rtl">קיבל ייסורין למען שמו \[כמעט
מרטיריות\]; נלחם למען החלשים והנדכאים; הירבה להתפלל למען החוטאים, וספג
בענווה עלבונות אפילו מקרוביו. אין פלא אפוא, שאבות-הכנסייה הציגו את משה
כדוגמא לחיקוי.</span> <span dir="rtl">ברם לבד מן ההיבטים הדידקטיים הללו
מצאו אבות-הכנסייה במשה – או לפחות, בכמה ממאורעות חייו ומתכונות אישיותו –
טרום-הדמיה (= פריפיגורציה) למושיעם:</span> <span dir="rtl">לידת משה
אפופת מסתורין כלידת ישו, שהרי אפילו שמות הוריו אינם מוזכרים בפרק המספר
על לידתו \[זה נכון, בספר שמות כתוב רק "וילך איש מבית לוי ויקח אשה מבית
לוי...", ואילו השמות של עמרם ויוכבד מופיעים רק ברשימות יוחסין בספר
במדבר\]; ביתה של מרים נמלא אור כשנולד ישו, כשם שקרה בלידת משה</span>;
<span dir="rtl">\[זה כבר אגדה\]</span> <span dir="rtl">משה וישו הם בנים
לשבטים מיוחסים; סבלותיו של משה (כסבלות עבד-ה') מרמזים על סבלות ישו; משה
דיבר עם ה' פנים אל פנים, 'ותמונת ה' יביט', וישו היה בן האל; משה נתן תורה
לישראל, ישו בא לתבוע את קיומה; מותו של משה היה מסתורי כמות ישו. סיכומו
של דבר: משה הוא התגלמות מוטרמת \[כלומר, מוקדמת המבשרת את העתיד\] של ישו,
והאל עצמו מבשר זאת בפסוק מפורסם: 'נביא אקים להם מקרב אחיהם כמוך, ונתתי
דברי בפיו, ודבר אליהם את כל אשר אצונו' (דב' יח, יח)</span>.

<span dir="rtl">\[אבל.. כמובן, ישו חשוב ממשה\]</span>

<span dir="rtl">ישו הוא אל ועל כן הוא עליון על כל אדם, ויהי צדיק ושלם
כמשה</span>. <span dir="rtl">ישו הופיע ברגע היסטורי מוגדר ובישר בהופעתו
סיומה של תקופה ותחילתה של תקופה חדשה.התקופה המסתיימת התאפיינה על-ידי
החוק שניתן רק לישראל על-ידי משה בסיני, זו 'תקופת התורה'; התקופה החדשה
היא תקופת החסד המובטח לכל עמי העולם על-ידי האמונה
בישו</span><span dir="rtl">. "[הברית
החדשה" ](https://lib.cet.ac.il/pages/item.asp?item=14399)באה
תחת </span><span dir="rtl">"[הברית
הישנה](https://lib.cet.ac.il/pages/item.asp?item=14400)" וביטלה את
תוקפה.</span>

<span dir="rtl">אגב, גם שפינוזה, רואה את "תורת משה" כאוסף חוקים טוב
לזמנו, וכותב זאת בספרו "מאמר תיאולוגי-מדיני". אבל הוא, מן הסתם רואה כך
גם את הנצרות, אבל, כמובן, לא מעז לכתוב זאת...</span>

<span dir="rtl">לאסלאם יותר קל לקבל את משה ואת המסורות הקשורות בו, מפני
שהוא אינו רואה במוחמד אל, אלא אחרון בשרשרת נביאים ושליחים (ולכן, החשוב
מכולם). מצד שני, הואיל ובאסלאם כמעט כל דמויות העבר החיוביות (נוח, אברהם,
יצחק, יעקב, יוסף) הם נביאים, וחלקם שליחים, הרי דמותו של משה בולטת
פחות.</span>

<span dir="rtl">נביא באסלאם הוא כל מי שאלוהים התגלה לו, או דיבר איתו.
שליח הוא כל מי שאלוהים הטיל עליו שליחות.</span>

<span dir="rtl">הקוראן נוטה להוסיף אגדות על הכתוב בתורה, אם מתוך מסורות
יהודיות ידועות לנו, ואם מתוך כאלה שאינן ידועות לנו, והיו ידועות לכותב
הקוראן, או שהוא חיבר אותן בעצמו.</span>

<span dir="rtl"><u>קטעים מהקוראן, בתרגום יוסף ריבלין.</u></span>

<span dir="rtl"><u>מתוך סורה 26</u></span>

 <span dir="rtl">וּ(זְכֹר) בִּקְרֹא אֱלֹהֶיךָ אֶל משֶׁה לֵאמֹר: בּוֹא אֶל הָעָם הַפּוֹשְׁעִים עַם
פַּרְעֹה. הַאִם לֹא יִירְאוּ (אוֹתֵי)?</span>

<span dir="rtl">*יא* וַיֹּאמֶר (מֹשָה): אֱלֹהַי אָכֵן יָרֵא אָנֹכִי, כִּי יִתְּנוּנִי
לְכוֹזֵב</span>: 

<span dir="rtl">*יב* וְצַר לִבִּי</span> <span dir="rtl">וְלֹא
תֶהְגֶּה</span> <span dir="rtl">לְשׁוֹנִי. שְׁלַח אֵפוֹא אֶל אַהֲרֹן:</span>

<span dir="rtl">*יג* וְהֵם יִשְׂאוּ עָלַי חֵטְא, וְיָרֵא אָנֹכִי פֶּן יַהַרְגוּנִי</span>

<span dir="rtl">*יד* וַיֹּאמֶר (אֱלֹהִים): לֹא וָלֹא</span>. <span dir="rtl">לְכוּ
אֵפוֹא שְׁנֵיכֶם בְּאוֹתוֹתֵינוּ, כִּי עִמָּכֶם אֲנַחְנוּ ושׁוֹמְעִים</span>: 

<span dir="rtl">*טו* וּבוֹאוּ שְׁנֵיכֶם אֶל פַּרְעֹה, וְאִמְרוּ: הִנֵּה אֲנַחְנוּ שְׁלִיחַ רִבּוֹן
הָעוֹלָמִים</span> : 

<span dir="rtl">*טז* לֵאמֹר: שְׁלַח אִתָּנוּ אֶת בְּנֵי יִשְׂרָאֵל</span> : 

<span dir="rtl">*יז* וַיֹּאמֶר (פַּרְעֹה): הַאִם לֹא רִבִּינוּ אוֹתְךָ בְּתוֹכֵנוּ בִּהְיוֹתְךָ יָלֶד,
וַתֶּאֱחַר בְתוֹכֵנוּ שָׁנִים מִשְּנוֹת חַיֶּיךָ</span>: 

<span dir="rtl">*יח* וַתַּעַשׂ אֶת מַעֲשֶׂיךָ אֲשֶׁר עָשִׂיתָ</span>, <span dir="rtl">וְאַתָּה
מִן הַכּוֹפְרִים:</span>

<span dir="rtl">*יט* וַיֹּאמֶר (משֶׁה): אָכֵן עָשִׂיתִי זֹאת, וְאָנֹכִי מִן הַתּוֹעִים:</span>

: <span dir="rtl">*כ* וָאֶבְרַח מִפְּנֵיכֶם בְּיָרְאִי אֶתְכֶם, וַיִּתֶּן לִי אֱלֹהַי חְכָמה וַיְשִׁיתֵנִי
מִן הַשְּׁלִיחִים:</span>

: <span dir="rtl">*כא* וְזֶה הוּא הַחֶסֶד אֲשֶׁר חָנַנְתָּ אוֹתִי, כִּי הֶעֱבַדְתָּ אֶת בְּנֵי
יִשְרָאֵל?:</span>

<span dir="rtl">*כב* וַיֹאמֶר פַּרְעֹה: וּמַה הוּא רִבּוֹן הָעוֹלָמִים?:</span>

<span dir="rtl">*כג* וַיֹּאמֶר (משֶׁה): אֱלֹהֵי הַשָּׁמַיִם וְהָאָרֶץ וְכָל אֲשֶׁר בֵּינֵיהֶם, אִם
בּוֹטְחִים בֶּאֱמוּנַתְכֶם אַתֶּם:</span>

<span dir="rtl">*כד* וַיֹּאמֶר (פַּרְעֹה) לָאֲנָשִׁים אֲשֶׁר סְבִיבוֹתָיו: הַאִם לֹא
שְׁמַעְתֶּם</span>?

<span dir="rtl">*כה* וַיֹּאמֶר (משֶׁה): אֱלֹהֵיכֶם וֵאלֹהֵי אֲבוֹתֵיכֶם הָרִאשׁוֹנִים:</span>

<span dir="rtl">*כו* וַיֹּאמֶר (פַּרְעֹה): אָכֵן שְׁלִיחֲכֶם אֲשֶׁר נִשְׁלַח אֲלֵיכֶם מְשֻׁגָּע וכו'
וכו'</span>

<span dir="rtl">הסיפור המוכר, הופך בסורה זו לעממי יותר...</span>

<span dir="rtl">אבל, ככל שהשליח מאוחר יותר כך הוא מבטל את קודמו.</span>

<span dir="rtl"><u>מתוך סורה 61</u></span>

<span dir="rtl">*ד* אָכֵן אוֹהֵב אֱלֹהִים אֶת הַנִּלְחָמִים בִּשְׁבִילוֹ בַּמַּעֲרָכָה כְּמוֹ הָיוּ בִּנְיָן
יָצוּק:</span>

<span dir="rtl">*ה* וּ(זְכֹר) **בֶּאֶמֹר מֹשֶׁה לְעַמּוֹ**: “לָמָּה תָצִיקוּ
לִי</span> <span dir="rtl">הֵן כְּבָר יְדַעְתֶּם כִֹי שְׁלִיחַ אֱלֹהִים אָנֹכִי אֲלֵיכֶם”. וְכַאֲשֶׁר
סָרוּ הֵסִיר אֱלֹהִים אֶת לִבּוֹתָם, כִּי לֹא יַנְחֶה אֱלֹהִים אֶת הָעָם הַפּוֹשְׁעִים:</span>

 <span dir="rtl">*ו* וּ(זְכֹר) בֶּאֱמֹר יֵשׁוּ בֶן מִרְיָם: “הוֹי בְּנֵי יִשְׂרָאֵל, הִנֵּה אָנֹכִי
שְׁלִיחַ אֱלֹהִים אֲלֵיכֶם לְקַיֵּם אֶת אֲשֶׁר לְפָנַי מִן הַתּוֹרָה ולְבַשֵׂר בּוֹא שָׁלִיחַ אַחֲרָי אַחְמָד
שְׁמוֹ"</span> .

<span dir="rtl">וְכַאֲשֶׁר בָּא אֲלֵיהֶם בַּמּוֹפְתִים אָמְרוּ: “אֵלֶּה כְּשָׁפִים גְּלוּיִים</span>”

 <span dir="rtl">*ז* וּמִי הִרְבָּה פֶשַׁע מִזֶֹה, אֲשֶׁר בָּדָא מִלִּבּוֹ עַל אֱלֹהִים כָֹזָב בְּהִקָּרְאוֹ
אֶל הָאִסְלָאם. אָכֵן אֱלֹהִים לֹא יַנְחֶה אֶת הָעָם הַפּוֹשְׁעִים</span>:

<span dir="rtl">*ח* יַחְפְּצוּ לְכַבּוֹת אוֹר אֱלֹהִים בְּפִיוֹתֵיהֶם, אַךְ אֱלֹהִים מַשְׁלִים אוֹרוֹ
וְאִם גַּם מָאֲסוּ הַכּוֹפְרִים:</span>

<span dir="rtl">\[הכופרים הם אלה שלא מקבלים את האסלאם בכלל\]  
*ט* הוּא אֲשֶׁר שָׁלַח אֶת שְׁלִיחוֹ עִם אֹרַח הַמֵּישָׁרִים וְדָת הָאֱמֶת לְהַרְאוֹת אוֹתָה עֶלְיוֹן עַל כָּל
הַדָּתוֹת כֻּלָּן, וְאִם גַּם מָאֲסוּ הַמְשַׁתְּפִים:</span>

<span dir="rtl">\[המשתפים הם אלה שמקבלים את האסלאם אך ממשיכים לעבוד
אלילים\].</span>

<span dir="rtl">אלוהים שלח את משה, ואחריו את ישו, ואחריו את מוחמד,
האחרון לנצח.</span>

<span dir="rtl">קברו של מוחמד נמצא במסגד במדינה. ומעניין שהאסלאם מתעלם
מהכתוב "ולא ידע איש את קבורתו " לגבי משה, ומוצא את קברו, ממש
אצלנו.</span>

<span dir="rtl">מתוך דף של "יד בן צבי" ומשרד החינוך.</span>

<span dir="rtl"><u>על נבי מוסא ומשה רבנו – טליה זיסקין</u></span>

<span dir="rtl">משה רבנו, משה הנביא, בערבית נבי מוסא, מוזכר פעמים רבות
בקוראן ובספרות האסלאם, והוא נחשב באסלאם כאחד הנביאים החשובים. באחד
האזכורים מספר מוחמד הנביא שבדרכו למסגד אל-אקצא עבר מעל קברו של משה, ובכך
מדגיש ששליחותו של מוחמד המשכית לשליחותו של משה. במקור זה מצוין שקברו של
משה נמצא ליד הגבעה האדומה. על פי אחת המסורות המוסלמיות, מזוהה קברו של
נבי מוסא בצפון מדבר יהודה סמוך לדרך העולה מהמדבר לירושלים. היישוב מעלה
אדומים הסמוך, המוזכר כבר בספר יהושע, קיבל את שמו ממחשופי הסלע בגוון
האדום המצוי באזור זה. ייתכן שה'גבעה האדומה' המוזכרת במקור זה מתייחסת גם
היא לסלע זה. מתחם מקאם נבי מוסא נבנה בשלבים. במאה ה-13 בנה הסולטן
הממלוכי בייברס את החדר ובו ציון הקבר. כתובת הקדשה באתר מספרת על פועלו.
במשך השנים נוספו למבנה מסגד וח'אן לשרת את עולי הרגל הרבים שפקדו את הקבר
מדי שנה בשנה. במבנה עשרות חדרים בעלי כיפות לבנות וחצר גדולה הפונה למכה.
מחוץ לחומות המבנה התפתח בית קברות, ובו נקברו עולי רגל שנפטרו בהגיעם
למקום, ומכובדים שביקשו במיוחד להיקבר במקום זה</span>.

<span dir="rtl">ובגלל המיקום ביו"ש, והחשש שמא יישאר אתר קדוש שאינו
יהודי, הרי אחרי שמצאו יהודים טובים את מערת המכפלה, קבר רחל, כמובן, קבר
שמואל (נבי סמואל), קבר יוסף, קבר יהושע בן נון, קבר איתמר בן אהרון, קבר
ישי ורות, קבר כלב בן יפונה, קבר עתניאל בן קנז, קבר אבנר בן נר, קבר עמוס
הנביא, ועוד היד נטויה (רשימה חלקית, יש 23 קברים של דמויות תנ"כיות,
בינתיים...). בגלל כל זאת, לא מן הנמנע שסיירי המתנחלים יוכיחו שאמנם נבי
מוסא הוא "מקום קבורתו" של משה, שסוף סוף "נודע", ויהיה עוד מקום לריב
עליו.</span>

<span dir="rtl">נציג עכשיו שלושה מבטים מודרניים על משה</span>

<span dir="rtl">הראשון של אחד העם, שלא היה דתי אך רווי במסורת
ישראל.</span>

<span dir="rtl"><u>משה, מאת "אחד העם" (פרויקט בן יהודה).</u></span>

<span dir="rtl">ולפיכך, כשאני קורא את ההגדה בליל פסח ורוחו של משה בן
עמרם – זה גבּור הגבּורים, הנצב כעמוּד אור על מפתן ההיסטוריא שלנו – מרחפת
לפני ומרוממת אותי ל’עולם העליון‘, – איני חש כלל באותה שעה לכל אותן
השאלות והספקות, שחכמי אוה"ע מונים אותנו בהם: אם באמת היה האיש משה
במציאוּת, אם באמת חי ופעל באופן מתאים למַה שמקובל באומתנו, אם באמת היה הוא
‘מושיעם של ישׂראל’ ונותן התורה הזאת בצורה שנשתמרה בידינו, וכדומה מן
השאלות; – אלא מבטל אני בלבי כל אלה בבת אחת בתשובה פשוטה וקצרה: זה משה
האיש הקדמון, שאתם מבקשים לברר מציאוּתו ומהוּתו, אינו ענין אלא למלומדים
שכמותכם, אבל אנו יש לנו משה אחר, משה שלנו, זה שצורתו קבועה בלב עמנו מדור
דור והשפעתו על חיינו הלאומיים לא פסקה מימי קדם ועד עתה. ומציאותו
ההיסטורית של משה זה אינה תלויה כלל בחקירותיהם. כי אף אם הייתם מצליחים
להראות בבירור גמור, שמשה האיש לא היה כלל, או שלא כך היה, לא יגָרע על ידי
זה מאומה ממציאותו ההיסטורית של משה האידיאל, זה שהלך לפנינו לא רק ארבעים
שנה במדבר סיני, אלא אלפי שנה בכל ה’מדבּרות’, שהתהלכנו בהם ממצרים ועד
הנה</span>.

<span dir="rtl">\[נשים לב, שבתקופתו, רק "חכמי אומות העולם" מעזים לפקפק
במציאות הריאלית של משה, לפחות לדעת אחד העם. בשפתנו הוא אומר, שהנרטיב
בלתי תלוי במחקר\].</span>

<span dir="rtl">לעומת אחד העם, פרויד הוא אתיאיסט גמור. את המאמר על משה,
הוא כותב ממש בסוף ימיו, אחרי שהוא בורח מוינה ללונדון מאימת
הנאצים.</span>

<span dir="rtl">והרי, פירוש פסיכואנליטי למיתוס הלאומי שלנו. הוא נשען על
מדען אחר בשם זלין.</span>

<span dir="rtl"><u>משה האיש ואמונת הייחוד – זיגמונד פרויד. תרגום מגרמנית
משה אטד (פרויקט בן יהודה).</u></span>

<span dir="rtl">כל אימת שהמשוררים, הכוהנים וכותבי־ההסטוריה המאוחרים בקשו
לעבד את מאורעות העבר, נתקלו בארוע אחד, שמטעמים מובנים ואנושיים מאד נדרשו
להדחיקו. מאורע זה</span>, <span dir="rtl">שזלין ניחשו על־פי רמזים בכתבי
הנביאים, **היתה הריגתו של משה**, המשחרר והמנהיג הגדול. אין לומר על סברתו
של זלין שהיא דמיונית. אדרבא, היא עשויה להתקבל על הדעת. משה היה מתלמידיו
של אחנתן \[אחנאתון היה מלך מצרי שפגע במימסד הכוהני, וקבע שאל השמש הוא
האל היחיד\] , השתמש באותן השיטות כמו המלך, הטיל על עמו מצוות וכפה עליו
את דתו</span>. <span dir="rtl">יתכן כי תורתו של משה היתה אף קיצונית יותר
משל מורו. הוא לא היה זקוק להסתמכות על אֵל־השמש, כי עמו הנכרי לא ידע מאומה
על אסכולת־און. **וסופו היה כסופו של אחנתן, זה הסוף הצפוי לכל הרודנים
המשכילים**. עמו היהודי של משה לא היה מסוגל להסתפק במה שהגישה לו דת של
רוחניות מעולה כדי כך, כשם שלא היו מסוגלים המצרים שבימי השושלת הי״ח. וגם
במקרה זה, כמו במקרה האחר, נתרחש אותו דבר: המקופחים, הכפופים לאפיטרופסות,
התמרדו והשתחררו מעוּלה של הדת שכפו עליהם. אבל, המצרים המבויתים המתינו בכך
עד שפרעה המקודש סולק בגזרת הגורל, ואילו השמיים הפראיים \[תפיסה של
אשכנזי...\] נטלו את גורלם בכפם וסלקו בעצמם את העריצים.</span>

<span dir="rtl">גם אין לטעון, כי נוסח המקרא, כפי שנשתמר בידינו, איננו
מרמז לסוף זה של משה. הסיפור על ׳מסעי בני־ישראל במדבר׳ – שנוכל לראותם
כתקופת שלטונו של משה – מתאר שורה של מרידות רציניות נגד סמכותו, שדוכאו –
בפקודתו של יהוה. </span>– <span dir="rtl">בשפטים ובדם. נוכל איפוא על
נקלה לתאר בדמיוננו, כי אחת המרידות הללו נסתיימה לא כפי שמספר הכתוב. גם
על נטישת הדת החדשה מסופר במפורש, אם כי רק כעל מאורע חולף. הרי זה הסיפור
על עגל הזהב, אלא שהוא מסובב בלי משים את שבירת לוחות־הברית – שיש להבינה
כמעשה סמלי (דהיינו: הפרת הברית) – למעשהו של משה עצמו, ומסבירו בחרונו של
משה.</span>.

<span dir="rtl">....</span>

<span dir="rtl">יש מן הענין בנסיון להבין, כיצד בא הדבר, שהרעיון
המונותאיסטי עשה רושם כה עמוק דוקא על העם היהודי, ודוקא הוא החזיק בו בכוח
רב כל כך. סבורני, כי נוכל לענות על שאלה זו. הגורל קרב את העם היהודי אל
המעשה הרב והמתועב של התקופה הקמאית, אל רצח האב, מתוך שגרם לו לחזור על
מעשה זה כלפי האיש משה, שהיה דמות אבהית דגולה. כפי שיקרה תכופות בטיפול
אנאליטי בחולה נברוטי, היה גם זה מקרה של ׳עישוי׳ הדברים במקום זכירתם.
אבל, כשניתנה ליהודים, בתורתו של משה, ההזדמנות לזכירה, הגיבו על כך
בהתכחשות למעשה שעשו ובכך חסמו בעדם את הגישה למקום, שלאחר מכן האחיז בו
פאולוס את המשכו של הסיפור הקמאי. מסתבר, כי אין זה מקרה בעלמא, ואף לא דבר
של מה בכך, כי נקודת המוצא לדת החדשה, שיצר פאולוס, היתה הריגתו של איש
דגול אחר, של איש שחסידיו המעטים בארץ יהודה ראו בו את בן־האלוהים ואת
המשיח האמור לבוא, שאליו הועתק גם חלק מאגדת־הילדות, שנתלתה בשעתה במשה, אף
שלמעשה יודעים אנו אודותיו בוודאות כמעט לא יותר משאנו יודעים אודות משה
עצמו, ואין אנו יודעים, אם אמנם היה המורה הדגול, המתואר באוונגליונים, או
שמא זכתה אישיותו לחשיבות רק מחמת העובדה שמת, ובשל הנסיבות של
מותו.</span>

<span dir="rtl">פרויד, מממש בפרשנותו את תפיסתו הפסיכואנליטית, של תסביך
אדיפוס, את "רצח האב" המיתולוגי, ואת תסביך האשמה הגורם דווקא לנאמנות
לדרכו (האב הנרצח הופך ל"אני העליון").</span>

<span dir="rtl">קשה להשתכנע, יש כאן גם סתירה עצמית, בכך שהוא מאמין
בסיפור שמתוארך לאלפי שנים קודם זמנו, וגם לא מאמין בו, בעת ובעונה אחת,
ומחבר אותו מחדש.</span>

<span dir="rtl">אבל המקוריות של פרויד מיוחדת.</span>

<span dir="rtl">ולעומת שני האחרונים, מיכה גודמן, הוא רב, ראש ישיבת "עין
פרת" בהתנחלות אלון (פרת, על שם נחל פרת, היורד לכיוון יריחו). המדרשה
עוסקת ביהדות ומיועדת לדתיים וחילוניים בוגרי צבא).</span>

<span dir="rtl">יש למיכה גודמן פרשנות מקורית ביהדות, כתב ספרים על ספר
"דברים", על "מורה נבוכים", על "הכוזרי", ועוד.</span>

<span dir="rtl"><u>מנהיגותו של משה רבנו על כוחה וחולשתה של מנהיגות
כריזמטית</u></span>

<span dir="rtl"><u>מיכה גודמן</u></span>

<span dir="rtl">לדמותו החידתית של משה רבנו יש מקום מרכזי בדמיון הלאומי.
הבחירה של אלוהים במשה למנהיג האומה העברית המתחדשת במצרים מעוררת שאלות לא
פתורות, שהרי משה חורג מדפוסי האישיות הקלאסית של המנהיג; למנהיגים גדולים,
דוגמת צ’רצ’יל ובן-גוריון, יש סדרה של מאפיינים משותפים.</span>

<span dir="rtl">1.</span> <span dir="rtl">מנהיג שאינו מאמין בכוחו לא
יזכה באמונו של הציבור.</span>

<span dir="rtl">2. סעיף זה הוא ראשון במעלה</span>. <span dir="rtl">האמון
של המנהיג בחזונו מדביק את הציבור וסוחף אותו להתמסר לו.</span>

<span dir="rtl">3. מנהיגים קלאסיים מכירים את כוחה של השפה ואת סודות
הפעלתה. הדיבור הוא הכלי החזק ביותר העומד לרשותו של מי שמבקש להניע אנשים
לפעולה</span>.

<span dir="rtl">באופן מפתיע, המנהיג \[בה”א הידיעה\] של ההיסטוריה היהודית
אינו עומד באף אחד מן הקריטריונים הללו</span>.

<span dir="rtl">.....</span>

<span dir="rtl">השאלה כיצד מנהיג אנטי-כריזמטי מצליח להנהיג אומה שלמה
למסעותיה במדבר, נתקלת בתשובה פשוטה: **הוא לא מצליח**</span>.
<span dir="rtl">בני ישראל אינם מפסיקים למרוד במשה ולערער על
סמכותו</span>.

<span dir="rtl">......</span>

<span dir="rtl">מנהיגות כריזמטית, כתב הסוציולוג הגדול מקס ובר, מניעה את
ההמונים לפעולה מכוח אישיותו רבת הקסם של המנהיג</span>.
<span dir="rtl">זו גם חולשתה של מנהיגות כריזמטית – טווח השפעתה מוגבל
לטווח הנוכחות של אישיות המנהיג. עם היעלמותו של מנהיג כריזמטי גם השפעתו
נעלמת. המלכוד של הכריזמה הוא שמשך השפעתה תלוי במשך נוכחותה. דווקא
מנהיגות שאינה תלויית כריזמה, דוגמת זו של משה, **מאפשרת להשפעתו לחרוג
מגבולות נוכחותו**</span>.

<span dir="rtl">ואם נזדהה עם התפיסה הדתית, ועם פרשת "זאת הברכה", ואפילו
אם לא, הרי מנהיגותו של משה לא רק אפשרה להשפעתו לחרוג מגבולות ארבעים שנה
במדבר, אלא גם ממשיכה עד ימינו.</span>
