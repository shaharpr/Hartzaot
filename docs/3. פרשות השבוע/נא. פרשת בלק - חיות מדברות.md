**<span dir="rtl"><u>פרשת בלק – חיות מדברות</u></span>**

**<span dir="rtl">במדבר כ"ב</span>**

<span dir="rtl">(כב) וַיִּחַר אַף אֱלֹהִים כִּי הוֹלֵךְ הוּא וַיִּתְיַצֵּב מַלְאַךְ יהוה בַּדֶּרֶךְ
לְשָׂטָן לוֹ וְהוּא רֹכֵב עַל אֲתֹנוֹ וּשְׁנֵי נְעָרָיו עִמּוֹ:</span>

<span dir="rtl">(כג) וַתֵּרֶא הָאָתוֹן אֶת מַלְאַךְ יהוה נִצָּב בַּדֶּרֶךְ וְחַרְבּוֹ שְׁלוּפָה בְּיָדוֹ
וַתֵּט הָאָתוֹן מִן הַדֶּרֶךְ וַתֵּלֶךְ בַּשָּׂדֶה וַיַּךְ בִּלְעָם אֶת הָאָתוֹן לְהַטֹּתָהּ הַדָּרֶךְ:</span>

<span dir="rtl">(כד) וַיַּעֲמֹד מַלְאַךְ יהוה בְּמִשְׁעוֹל הַכְּרָמִים גָּדֵר מִזֶּה וְגָדֵר
מִזֶּה:</span>

<span dir="rtl">(כה) וַתֵּרֶא הָאָתוֹן אֶת מַלְאַךְ יהוה וַתִּלָּחֵץ אֶל הַקִּיר וַתִּלְחַץ אֶת רֶגֶל
בִּלְעָם אֶל הַקִּיר וַיֹּסֶף לְהַכֹּתָהּ:</span>

<span dir="rtl">(כו) וַיּוֹסֶף מַלְאַךְ יהוה עֲבוֹר וַיַּעֲמֹד בְּמָקוֹם צָר אֲשֶׁר אֵין דֶּרֶךְ
לִנְטוֹת יָמִין וּשְׂמֹאול:</span>

<span dir="rtl">(כז) וַתֵּרֶא הָאָתוֹן אֶת מַלְאַךְ יהוה וַתִּרְבַּץ תַּחַת בִּלְעָם וַיִּחַר אַף בִּלְעָם
וַיַּךְ אֶת הָאָתוֹן בַּמַּקֵּל:</span>

<span dir="rtl">(כח) וַיִּפְתַּח יהוה אֶת פִּי הָאָתוֹן וַתֹּאמֶר לְבִלְעָם מֶה עָשִׂיתִי לְךָ כִּי
הִכִּיתָנִי זֶה שָׁלשׁ רְגָלִים:</span>

<span dir="rtl">(כט) וַיֹּאמֶר בִּלְעָם לָאָתוֹן כִּי הִתְעַלַּלְתְּ בִּי לוּ יֶשׁ חֶרֶב בְּיָדִי כִּי עַתָּה
הֲרַגְתִּיךְ:</span>

<span dir="rtl">(ל) וַתֹּאמֶר הָאָתוֹן אֶל בִּלְעָם הֲלוֹא אָנֹכִי אֲתֹנְךָ אֲשֶׁר רָכַבְתָּ עָלַי
מֵעוֹדְךָ עַד הַיּוֹם הַזֶּה הַהַסְכֵּן הִסְכַּנְתִּי לַעֲשׂוֹת לְךָ כֹּה וַיֹּאמֶר לֹא:</span>

<span dir="rtl">(לא) וַיְגַל יהוה אֶת עֵינֵי בִלְעָם וַיַּרְא אֶת מַלְאַךְ יהוה נִצָּב בַּדֶּרֶךְ
וְחַרְבּוֹ שְׁלֻפָה בְּיָדוֹ וַיִּקֹּד וַיִּשְׁתַּחוּ לְאַפָּיו:</span>

<span dir="rtl">(לב) וַיֹּאמֶר אֵלָיו מַלְאַךְ יהוה עַל מָה הִכִּיתָ אֶת אֲתֹנְךָ זֶה שָׁלוֹשׁ
רְגָלִים הִנֵּה אָנֹכִי יָצָאתִי לְשָׂטָן כִּי יָרַט הַדֶּרֶךְ לְנֶגְדִּי:</span>

<span dir="rtl">(לג) וַתִּרְאַנִי הָאָתוֹן וַתֵּט לְפָנַי זֶה שָׁלשׁ רְגָלִים אוּלַי נָטְתָה מִפָּנַי
כִּי עַתָּה גַּם אֹתְכָה הָרַגְתִּי וְאוֹתָהּ הֶחֱיֵיתִי:</span>

**<span dir="rtl">אלהים הפכפך, אתון מדברת, מצילה את בלעם, והמלאך היה
הורג את בלעם ונמנע מלפגוע בה.. אלמלא האתון הצילה את הנביא.</span>**

**<span dir="rtl">הקטע הזה הוא אחד הקטעים בתנ"ך, המלאים הומור, לגלוג,
סרקזם.</span>**

**<span dir="rtl">המדרשים דווקא רואים בבלעם נביא גדול, אבל....</span>**

**<span dir="rtl">ספרי, פרשת ברכה</span>**

**<span dir="rtl">ההבדלים לא ברור לטובת מי....</span>**

<span dir="rtl">לא קם נביא בישראל כמשה. אבל באומות קם. ואיזה? זה בלעם בן
בעור. אלא יש הפרש בין נבואתו של משה לנבואתו של בלעם. משה לא היה יודע מי
מדבר עמו ובלעם היה יודע מי מדבר עמו שנא' "נאם שומע אמרי אל ויודע דעת
עליון". .... משה לא היה מדבר עמו עד שהוא עומד, שנ' ואתה פה עמוד עמדי,
ובלעם היה מדב' עמו כשהוא נופל, שנ' מחזה שדי יחזה נופל וגלוי
עינים.</span>

**<span dir="rtl">במדבר רבה פרשה י"ד</span>**

**<span dir="rtl">נתנו להם נביא כדי למנו תירוצים...</span>**

<span dir="rtl">... תני (דברים לד) ולא קם נביא עוד בישראל כמשה. בישראל
לא קם אבל באומות העולם קם, כדי שלא יהא פתחון פה לאומות העולם לומר, אלו
היה לנו נביא כמשה היינו עובדים להקב"ה. ואיזה נביא היה להם כמשה? זה בלעם
בן בעור ...</span>

**<span dir="rtl">במדבר רבה פרשה כ' פסוק י"ד</span>**

<span dir="rtl">ויחר אף בלעם ויך את האתון במקל על בזיונו שביזתה אותו,
ויפתח ה' את פי האתון להודיעו, שהפה והלשון ברשותו. שאם בקש לקלל פיו
ברשותו.</span>

**<span dir="rtl">כלומר, הפה והלשון ברשותו של ה', לא רק אלו של האתון אלא
גם של הרוכב עליה...</span>**

**<span dir="rtl">זוהר חלק ב' דף כ"א</span>**

**<span dir="rtl">כדרכו של הזוהר, ההבדל ברור. משה למעלה, בלעם
למטה...</span>**

<span dir="rtl">אמר רב דימי, והא כתיב (דברים לד י) ולא קם נביא עוד
בישראל כמשה, ואמר רבי יהושע בן לוי, בישראל לא קם אבל באומות העולם קם,
ומנו בלעם, אמר ליה ודאי שפיר קאמרת, אשתיק, כד אתא רבי שמעון בר יוחאי,
אתו שאילו קמיה האי מלה, פתח ואמר קוטיפא דקרנטי אתערבא באפרסמונא טבא חס
ושלום. אלא ודאי כך הוא, באומות העולם קם, ומנו בלעם, משה עובדוי לעילא,
ובלעם לתתא, משה אשתמש בכתרא קדישא דמלכא עלאה לעילא, ובלעם אשתמש בכתרין
תתאין דלא קדישין לתתא...</span>

**<span dir="rtl">ומדרש חסידי מאוחר, ב"ספר דרך חיים" ("האדמור האמצעי" של
חב"ד שהוא דוב שניאור, בנו של שניאור זלמן מלאדי. נפטר ב 1828.)</span>**

**<span dir="rtl">ניתוח מדרשי "כמעט מדעי" של ההבדלים.</span>**

<span dir="rtl">ותחלה יש לך לדעת ענין אברהם וענין בלעם, יש לך לדעת כי
אברהם היה ראש לאומה הישראלית, וכשם שהיה אברהם ראש לאומה הישראלית כך היה
בלעם ראש לאומות לפי שהיה נביא לאומות העולם. ומפני כי הראש והעליון יש לו
התעלות ביותר שהראש הוא מתעלה על הכל, ולפיכך נמצא שני דברים אצל אברהם
ואצל בלעם בשוה, ....</span>

<span dir="rtl">אבל הפרש יש בין אברהם ובין בלעם, כי אצל אברהם כתיב חמור,
שהוא זכר ודבר זה ראיה <u>שאין לאברהם צירוף כלל אל המדריגה החמרית רק רוכב
עליו</u> ומתעלה עליו ביותר כאשר ראוי לפי מדריגתו, לכך היה החמור זכר כי
אין לו שום חבור וצירוף אל זכר וכך היה אברהם נבדל מן המדריגה החמרית רק
מתעלה עליו. <u>אבל בלעם היה רוכב על אתונו שהיא נקיבה ואין ספק כי הזכר יש
לו חבור אל הנקיבה וכך בלעם היה למדריגתו חבור אל החמרי....</u></span>

**<span dir="rtl">והמקורות הרבים מנסים ליישב את הסתירה בין גדולתו של
בלעם כנביא ובין "רשעותו", "טומאתו" וכד'.</span>**

**<span dir="rtl">אבל אם חוזרים לפסוק כפשוטו, אחרי שראינו מעלתו הגדולה
של בלעם, הרי יש כאן לגלוג גלוי:</span>**

**<span dir="rtl">אתה נביא המדבר עם אלוהים, ויודע נסתרות, ובעיקר רואה את
העתיד. אבל אתה לא רואה מטר לפניך, ואני האתון, צריכה להסתכל במקומך ולהציל
אותך מחרב שכמעט דוקרת אותך.</span>**

**<span dir="rtl">ואנחנו ניתן כבוד לאתון המדברת.</span>**

**<span dir="rtl">בתנ"ך יש רק עוד חיה אחת שיודעת לדבר, וזה, כמובן, הנחש
בספר "בראשית" פרק ג:</span>**

<span dir="rtl">(א) וְהַנָּחָשׁ הָיָה עָרוּם מִכֹּל חַיַּת הַשָּׂדֶה אֲשֶׁר עָשָׂה יהוה אֱלֹהִים וַיֹּאמֶר
אֶל הָאִשָּׁה אַף כִּי אָמַר אֱלֹהִים לֹא תֹאכְלוּ מִכֹּל עֵץ הַגָּן:</span>

<span dir="rtl">(ב) וַתֹּאמֶר הָאִשָּׁה אֶל הַנָּחָשׁ מִפְּרִי עֵץ הַגָּן נֹאכֵל:</span>

**<span dir="rtl">הנחש מדבר, ואפילו בהיגיון...</span>**

**<span dir="rtl">אם נדמה לפעמים, ששלמה המלך ידע את שפת החיות, זה לא ממש
נכון בתנ"ך, זה נכון רק באגדות שלמה המלך אצל ביאליק.</span>**

**<span dir="rtl">מלכים א' פרק ה'</span>**

<span dir="rtl">(יג) וַיְדַבֵּר עַל הָעֵצִים מִן הָאֶרֶז אֲשֶׁר בַּלְּבָנוֹן וְעַד הָאֵזוֹב אֲשֶׁר יֹצֵא
בַּקִּיר וַיְדַבֵּר עַל הַבְּהֵמָה וְעַל הָעוֹף וְעַל הָרֶמֶשׂ וְעַל הַדגים.</span>

**<span dir="rtl">כלומר, הוא דיבר <u>על בעלי החיים</u>, ולא אל בעלי
החיים.</span>**

**<span dir="rtl">כנגד זה, החיות מדברות בלי סוף במשלים
למיניהם...</span>**

**<span dir="rtl">וכמובן, בספרי הילדים. אין כמו פו הדב...</span>**

**<span dir="rtl">במשל יותם מדברים אפילו העצים.</span>**

**<span dir="rtl">איזופוס (620 – 526 לפנ"הס, בערך תקופת גלות בבל,
יוון).</span>**

**<span dir="rtl">משליו ידועים ומפורסמים עד היום, וברובם משתתפות חיות
מדברות. כמובן, כאשר החיה, בדרך כלל מבטאת תכונה אנושית מסוימת.</span>**

**<span dir="rtl">משלי איזופוס נכנסו גם למדרשים שלנו. (למרות שבתקופות
מסוימות יש ניסיון של חז"ל למנוע השפעה של התרבות ההלניסטית, ניסיון שנכשל
לחלוטין).</span>**

**<span dir="rtl">למשל, במדרש בראשית רבה (בין המאה הרביעית למאה הששית
לספירה), מופיע משל האריה שנתקעה עצם בגרונו.</span>**

**<span dir="rtl">הסיפור (כתוב ארמית), הוא שהרומאים הבטיחו ליהודים לבנות
את בית המקדש, וחזרו בהם. כתגובה, בקשו היהודים למרוד, ואז, כדי להרגיעם,
כינס אותם ר' יהושע בן חנניה בבקעת בית רימון, וסיפר להם את המשל. (אצלו
במקום חסידה מופיע קורא מצרי). ומסיים: דיינו שנכנסנו באומה זו (הרומאים)
ויצאנו בשלום (התקופה מאוחרת כבר למרידות הגדולות), ואל תצפו מהם
ליותר...</span>**

**<span dir="rtl">בעקבות איזופוס ידועים ממשלי משלים רבים, המשתמשים תמיד
בחיות מדברות, במשך הדורות. המפורסמים בהם:</span>**

**<span dir="rtl">ז'אן דה לה פונטיין (1621 – 1695, צרפת)</span>**

**<span dir="rtl">איוון קרילוב (1769 – 1844, רוסיה)</span>**

**<span dir="rtl">וכמובן, יש לנו משלים רבים במדרשים, אם לקוחים מאומות
העולם ואם מקוריים, ובדרך כלל מתחילים "משל למה הדבר דומה".</span>**

**<span dir="rtl">אם ננוע מהתנ"ך ומפרשיו, ומארון הספרים היהודי, ואף
מהסופרים והמשוררים הגויים, אל הביולוגיה....</span>**

**<span dir="rtl">השאלה שמטרידה את הביולוגיה היא, האם באמת האתון מדברת.
וזהו, כמובן לשון משל, השאלה היותר מדויקת היא אם לבעלי חיים יש
שפה.</span>**

**<span dir="rtl">וגם כאן יש בעיה.</span>**

**<span dir="rtl">מכאן מדרדרים גם לפילוסופיה. השאלה הפילוסופית מתחילה
בהגדרות. מה זו בכלל שפה, ואם ביסודה של שפה נמצאת הבנה (כמו שיגידו רבים),
מה זאת הבנה. ואחרי כן, האם האדם נבדל מבעלי החיים האחרים, בשפתו, הבדלה
איכותית, בקפיצת מדרגה, או שבכל עניין, וגם בשפה, ההבדל הוא כמותי
בלבד.</span>**

**<span dir="rtl">הדתות המערביות, מייחסות לאדם יתרון מוחלט על בעלי
החיים. "ותחסרהו מעט מאלוהים". ההשפעה של התפיסה הדתית, או התפיסה הקדומה
עלינו גדולה משאנו משערים.</span>**

**<span dir="rtl">בדורות האחרונים ניטל היתרון הזה של האדם מבחינות
רבות.</span>**

**<span dir="rtl">בפרט, תורת האבולוציה צירפה את האדם לעולם החי.</span>**

**<span dir="rtl">גם רוב הנסיונות להציג את האבולוציה של האדם כמהפכה
מיוחדת, שמפרידה אותו מעולם החי לא צולחים, וכל תכונה שנחשבה בעבר למיוחדת
לאנושות מתבררת כקיימת כבר בעולם החי, גם אם במידה פחותה. כלומר, אין
מוטציה דרמטית במיוחד, אלא מוטציות הדרגתיות כמו בהתפתחות הפיל, הדולפין או
התיקן.</span>**

**<span dir="rtl">שפה ודיבור.</span>**

**<span dir="rtl">הדיבור הוא יכולת טכנית שנובעת מאיברים מתאימים בפה
ובגרון. יכולת לבצע רזולוציה של קולות.</span>**

**<span dir="rtl">לעומת זה השפה נמצאת בראש, והיא נותנת סימנים (אקראיים
בדרך כלל), למושגים קיימים בטבע או בתוך גופו של הדובר, ומשתמשת בכל אחד
מהחושים: ראיה (תנועה, יצירת סימנים), שמיעה (הוצאת קול), מישוש (תנועה
בקירבה), ריח וטעם (הפרשת חומרים), כדי להעביר סימנים אלה לאחרים. כלומר,
לייצר תקשורת.</span>**

**<span dir="rtl">היתרון של דיבור – שמיעה הוא ברור: מיידיות, והתגברות על
המרחק.</span>**

**<span dir="rtl">תקשורת מיידית אחרת קיימת במישוש, וראיה. אך היא מוגבלת
יותר.</span>**

**<span dir="rtl">תקשורת של ראיה, מישוש או ריח דורשת התמקדות בקליטה.
תקשורות אחרות, כמו כתב, אינן דווקא מיידיות. יש לנו תקשורת אפילו עם בר
כוכבא.</span>**

**<span dir="rtl">התפתחות השפה האנושית היא מהברות (סימנים קצרי זמן)
למלים, למשפטים, ליצירות.</span>**

**<span dir="rtl">מדוע האתון לא יכולה לדבר? לאו דווקא בגלל חוסר
הבנה.</span>**

**<span dir="rtl">קיימים שלושה תנאים המאפשרים דיבור אנושי:</span>**

- **<span dir="rtl">איברי דיבור. (ריאות, מיתרי קול, גרון, שפתיים, לשון,
  ענבל, שיניים, אף, חיך..). בכך עוסקת תורת ההגה.</span>**

- **<span dir="rtl">מרכז במוח השולט בעצבי איברי הדיבור (שהרי איברי
  הדיבור הם בעלי שימוש עיקרי נוסף, כמו נשימה, בליעה, טחינת
  מזון).</span>**

- **<span dir="rtl">הבנה, כלומר, קישורים בין מרכז הדיבור, ובין מרכזים
  רבים אחרים. דבר שמתבטא אולי, לפחות בתחושה אינטואיטיבית, ביכולת
  אסוציאטיבית.</span>**

**<span dir="rtl">מה בין אדם, תוכי, וקוף?</span>**

**<span dir="rtl">התוכי, וחיות אחרות המחקות קולות אנושיים ואחרים, הם
בעלי איברי קול מפותחים, וגם מרכז דיבור מפותח השולט באיברים אלה.</span>**

**<span dir="rtl">אבל התנאי השלישי, רמת ההבנה שלהם, נמוכה. לכן הם
מוגדרים לא כמדברים אלא כמחקים.</span>**

<https://eureka.org.il/item/41981/%D7%90%D7%99%D7%9A-%D7%94%D7%AA%D7%95%D7%9B%D7%99%D7%9D-%D7%9E%D7%97%D7%A7%D7%99%D7%9D-%D7%90%D7%A0%D7%A9%D7%99%D7%9D>

**<span dir="rtl">הקוף, ובעיקר ההומינידים (קופי אדם), הכוללים את
האונגאוטן, השימפנזה והגורילה, הם בעלי מוח מפותח המאפשר הבנה נרחבת, אבל
חסרים איברי קול מפותחים, ובעיקר מרכז דיבור מפותח. לכן, הניסוי המפורסם
היה לתקשר עם גורילה בשפת ידיים (הדורשת יכולת של שפה מבחינת הבנת המוח, אך
לא מבחינת הפעלת איברי הדיבור)</span>**

<https://youtu.be/sesspfZKsq0>

**<span dir="rtl">כתבה של "מכון דוידסון" השייך למכון ווייצמן
ברחובות:</span>**

<span dir="rtl">הלכה לעולמה הגורילה קוֹקוֹ, שהתפרסמה בשנות ה-70 כשלמדה
לתקשר בשפת סימנים. השאלה אם היא וקופים אחרים אכן רכשו שפה עדיין שנויה
במחלוקת בין חוקרי טבע ובלשנים.</span>

<span dir="rtl">ב-19 ביוני **2018** מתה בשנתה הגורילה קוֹקוֹ, בת 46 בלבד –
גיל מכובד עבור גורילה. .... קוקו הייתה, ככל הנראה, הגורילה המפורסמת
ביותר בעולם, ומסיבה טובה: היא ידעה לדבר. בערך</span>.

<span dir="rtl">קוקו נולדה ב-1971 בגן החיות של סן פרנסיסקו. ....</span>

<span dir="rtl">לאחר החלמתה של קוקו החלה פטרסון ללמד אותה את <u>שפת
הסימנים האמריקאית</u>.</span>

<span dir="rtl">....</span>

<span dir="rtl">פטרסון גידלה את קוקו כמעט כילדה שלה, ודיברה איתה באופן
קבוע בשפת הסימנים. גורילות וקופי אדם אחרים, אינם מסוגלים לדבר כמונו משום
שמבנה הגרון שלהם שונה – הם אינם יכולים להפיק את מגוון הצלילים הדרוש
לדיבור. הם יכולים עם זאת ללמוד לסמן בעזרת אצבעותיהם, או ללחוץ על סימנים
במקלדת. באותם שנים ניסו גם חוקרים נוספים ללמד שימפנזים ובונובו (מין אחר
של קופי אדם) לתקשר בצורות אלו</span>.

<span dir="rtl">האם קוקו, וקופי האדם האחרים, הצליחו לרכוש שפה? <u>התשובה
על שאלה הזו עדיין שנויה במחלוקת.</u> אין שום ספק שקוקו למדה מאות סימנים
והשתמשה בהם בהצלחה, וגם חיברה אותם בצורה מתוחכמת למדי. באחת הפעמים,
סיפרה פטרסון, קוקו רצתה עוגיות שהיו נעולות בארון, וסימנה לה "אַת מפתח שם
אני עוגייה</span>".

<span dir="rtl">אף על פי כן, חוקרים רבים סבורים כי הדרך שבה קופי האדם
משתמשים בסימנים או במקלדת שונה באופן מהותי מהדרך שאנו מדברים זה עם זה.
לא מדובר רק בהבנה של נושאים כמו דקדוק או סדר מלים, אלא גם במטרות השימוש
בשפה. קופי האדם השתמשו במילים שלמדו בעיקר בשביל לענות לשאלות של החוקרים
ולבקש דברים שרצו, <u>השפה הייתה עבורם כלי לסיפוק צרכים יותר מאשר
לתקשורת</u></span><u>.</u>

**<span dir="rtl">ברשימה זו מופיעה אחת הבעיות בחקר עולם החי. המחקר, בדרך
כלל, יוצא מנקודת מוצא של עליונות <u>מהותית</u> של האדם.</span>**

**<span dir="rtl">הנה המשפט:</span>**

**<span dir="rtl">"קופי האדם השתמשו במילים שלמדו בעיקר בשביל לענות
לשאלות של החוקרים ולבקש דברים שרצו, <u>השפה הייתה עבורם כלי לסיפוק צרכים
יותר מאשר לתקשורת</u></span>.<span dir="rtl">"</span>**

**<span dir="rtl">ושאלה שאפשר לשאול ביתר צניעות:</span>**

**<span dir="rtl">האם אנחנו לא משתמשים בשפה ככלי לסיפוק צרכים? האם
תקשורת איננה כלי לסיפוק צרכים?</span>**

**<span dir="rtl">נראה שלפעמים הבדלים במורכבות מתורגמים להבדלים ברמה
הערכית.</span>**

**<span dir="rtl">ומכאן,</span>**

**<span dir="rtl">צריך להבחין בין תקשורת בכלל, ובין דיבור בפרט. הדיבור
הוא רק אמצעי טכני לתקשורת, אך לתקשורת תפקיד גדול לא רק חברתי, אלא גם
לפיתוח האינטיליגנציה.</span>**

**<span dir="rtl">היום יודעים, שחרשים מלידה יהיו אינטיליגנטים בהתאם
לכישוריהם הטבעיים, אם ילמדו מגיל צעיר תקשורת בעזרת שפת ידיים למשל. אך
יגדלו כמפגרים אם בגלל הליקוי הטכני של חוסר תקשורת מילולית יגדלו עם
תקשורת מוגבלת בלבד. ולכן ההלכה היהודית כוללת "חרש שוטה וקטן" בכלל חסרי
האחריות, פסולים לעדות וכו'. זאת, כמו כללים רבים שנוצרו בתקופה עתיקה
מחוסר הבנה או חוסר יכולת להתמודד עם ליקויים.</span>**

**<span dir="rtl">והנה בעלי חיים אחרים, שידוע שיש להם שפה
ותקשורת:</span>**

**<span dir="rtl">תקשורת פילים מתוך "מסע אחר":</span>**

<span dir="rtl">את הרעיון לגבי קיומה של תקשורת תת קולית של פילים העלתה
ב-1984 חוקרת בשם קתרין פיין.</span>

<span dir="rtl">...</span>

<span dir="rtl">הקולות שהוקלטו היו בתדרים של 25-14 הרץ **\[הקול האנושי
הוא בין 20 הרץ ל 20000 הרץ\]**. תגובת הפילים שנצפתה בעקבות השמעת הקול
הנמוך כללה זקיפת אוזניים, השמעת קולות, וריצה או צעידה מזורזת לכיוון
המשמיע. האזנה בעמידה מתוחה וזקיפת אוזניים היו גם הן בין תגובות הפילים
לתדרים אלו</span>.

<span dir="rtl">ג'ויס פול, מנהלת רשות הפארקים הלאומיים
ב[קניה](http://masa.co.il/%D7%A7%D7%A0%D7%99%D7%94/)</span>,
<span dir="rtl">טוענת <u>כי פיענחה שיחות של כ-30 פילים שתועדו בקפידה,
וכללו קולות אזהרה וקולות הזדווגות</u>. כיום ברור שהתקשורת התת קולית בין
פילים מיועדת ליצירת קשר בין הפרטים לטווחים קצרים וארוכים כאחד, ליצירת
קואורדינציה טובה יותר של פילים במרחב (בעיקר באזורים שופעי צמחייה צפופה),
וכאשר מחפשים נקבות להזדווגות. החוקרים טוענים כי הזכרים מזהים את שיאי
הייחום של הנקבות במהלך המחזוריות המינית הנמשכת כשלושה שבועות. לטענת
ג'ויס פול, הזכרים המחפשים מוצאים תמיד את הנקבות המיוחמות בשלושת ימי
הביוץ העיקריים, באמצעות תקשורת תת-קולית</span>.

**<span dir="rtl">תקשורת דבורים על פי הויקיפדיה</span>**

<span dir="rtl">הדבורים מתקשרות ביניהן בעיקר באמצעות ריחות מקודדים
המופקים על ידי חומרים שנקראים "פרומונים". פרומון הוא</span>
<span dir="rtl">[חומר
כימי](https://he.wikipedia.org/wiki/%D7%9B%D7%99%D7%9E%D7%99%D7%A7%D7%9C),
המופרש
מ[בלוטות](https://he.wikipedia.org/wiki/%D7%91%D7%9C%D7%95%D7%98%D7%94)</span>
<span dir="rtl">מיוחדות בגוף הדבורה, ונקלט על ידי דבורים אחרות
באמצעות</span> <span dir="rtl">[חוש
הריח](https://he.wikipedia.org/wiki/%D7%97%D7%95%D7%A9_%D7%94%D7%A8%D7%99%D7%97).</span>
<span dir="rtl">המלכה מפרישה פרומונים "מלכותיים" המפעילים את שאר הדבורים
......</span>

<span dir="rtl">הדבורים מעבירות גם מידע על ידי מחול. כשדבורה מאתרת מצבור
של מזון, היא חוזרת לקן באמצעות ריקוד בצורת הסיפרה 8. מרכיבים שונים
בריקוד מסמנים לדבורים האחרות את הכיוון שבו נמצא המזון (על פי זווית הספרה
8) והמרחק של מקור המזון (על ידי מהירות הריקוד) ואת הכמות של המזון, (שבאה
לידי ביטוי במשך הריקוד- ריקוד ארוך פירושו שיש הרבה מזון). המידע מאפשר
לדבורים לצאת בקבוצה מותאמת לכמות הממתינה באתר שבו ביקרה הדבורה שמסרה את
המידע</span>.

<span dir="rtl">..... דרך נוספת בה מתקשרות דבורים היא</span>
[<span dir="rtl">קולות</span>](https://he.wikipedia.org/wiki/%D7%A7%D7%95%D7%9C%D7%95%D7%AA_(%D7%9E%D7%95%D7%96%D7%99%D7%A7%D7%94)).
[<span dir="rtl">הגלמים</span>](https://he.wikipedia.org/wiki/%D7%92%D7%95%D7%9C%D7%9D)
<span dir="rtl">שעתידים להתפתח למלכות משמיעים קולות קרקור. הקולות משמשים
לתקשורת בין הגלמים לבין עצמם וכן בינם לבין המלכה. המלכה עונה לגלמים
בקולות שריקה</span>.

<https://eureka.org.il/item/41931/%D7%90%D7%99%D7%9A-%D7%9E%D7%AA%D7%A7%D7%A9%D7%A8%D7%95%D7%AA-%D7%94%D7%93%D7%91%D7%95%D7%A8%D7%99%D7%9D-%D7%91%D7%A8%D7%99%D7%97-%D7%95%D7%A8%D7%99%D7%A7%D7%95%D7%93%D7%99%D7%9D>

**<span dir="rtl">באתר וואלה נוכל למצוא "למה ציפורים שרות,
למשל:</span>**

<span dir="rtl">ציפורים מתחילות לשיר באביב כתגובה ביולוגית לימים הארוכים
יותר. כך עולה ממחקר בריטי-יפני חדש.</span>

<span dir="rtl">לטענת החוקרים, כשציפורים חשופות לאור היום לפרק זמן
ממושך, כמה מתאי המוח שלהן מעוררים אצלן סדרה של תגובות הורמונליות שגורמות
להן לחפש בני זוג  דבר שהן עושות באמצעות שירה.</span>

<span dir="rtl">פעמים רבות הציפור שרה כדי לומר "זה השטח שלי!" ולהצהיר על
המקום שבו הן נמצאות כטריטוריה (שטח) שלהן. יש גם ציפורים ששרות עם הזריחה
ביחד, במיוחד בעונת האביב</span>.

**<span dir="rtl">במקום אחר נכתב שהן מצייצות בהמצאות סכנה, בהמצאות מזון
וכו'</span>**

**<span dir="rtl">כאמור, הויכוח אם בעלי החיים הם בעלי שפה "כמונו" מתרכז
בעיקר בנושא "ההבנה".</span>**

**<span dir="rtl">מהי הבנה? זה אחד המושגים שאין עליו הסכמה.</span>**

**<span dir="rtl">האם התניה פבלובית היא הבנה?</span>**

**<span dir="rtl">איוון פבלוב (1849 – 1936, רוסיה), הראה (דבר שהיום ברור
לנו מאוד), שאם מקשרים מתן מזון לכלב עם צלצול פעמון, הרי בהישמע צלצול, גם
ללא אוכל, הכלב יגיב פיזיולוגית, כמו שהוא מגיב לאוכל המונח לפניו (למשל
יצירת ריר, או הגעה למקום שבו הוא מואכל).</span>**

**<span dir="rtl">האם הכלב "מבין" שבהישמע צלצול הוא יקבל מזון, או האם
הוא "יודע"?</span>**

**<span dir="rtl">אנחנו שומעים מחברנו שהערב בשעה שבע, תתקיים פגישה, ולכן
אנו באים אליה.</span>**

**<span dir="rtl">האם אנחנו "מבינים" את צירוף המילים ששמענו, או אנחנו
"יודעים" שהוא קשור בפגישה המעניינת אותנו?</span>**

**<span dir="rtl">לשאלת ההבנה מצאתי מאמר ברשת שמתאים לדעתי
בנידון....</span>**

**<span dir="rtl">מהי הבנה</span>? <span dir="rtl">(מתוך אתר של אורן
פרבר)</span>**

<span dir="rtl">מהי הבנה? למה אנו מתכוונים באומרנו "הבנתי"?  המילה
'הבנה' קשורה לבינה אך גם מזכירה 'בניה' ו-'הבנייה'. כאשר אנו מבינים, דבר
מה 'נבנה' בהכרתנו, וכמו בבנייה פיזית, יש כאן תהליך; <u>פיסות מידע שהיו
נפרדות מתחברות ומקבלות מובן חדש,</u> .....</span>

……..

<span dir="rtl">כאשר מביט מדען בכוכבי השמיים, יש לו תחושה שהוא מבין את
מה שהוא רואה, מכיוון שהוא <u>מקשר את מראה עיניו לידיעותיו באסטרונומיה
ובפיזיקה</u>. מהלך הירח בשמים, למשל,  הינו ביטוי לתנועה היחסית בין גרמי
השמיים בהתאם לחוקי התנועה והכבידה. לעומת זאת, כאשר כֹהֶן מצרי קדום התבונן
באותם כוכבים, ה-'הבנה' שלו הייתה מבוססת  מן הסתם על סיפורי</span>
[<span dir="rtl">מיתולוגיה</span>](http://he.wikipedia.org/wiki/%D7%9E%D7%99%D7%AA%D7%95%D7%9C%D7%95%D7%92%D7%99%D7%94_%D7%9E%D7%A6%D7%A8%D7%99%D7%AA).
<span dir="rtl">במקרה זה, תנועת הירח היא ביטוי למהלך מלכותי של אחד האלים
ברקיע, או משהו בסגנון זה. גם המדען וגם הכֹהן  'מבינים', שניהם חווים את
אותו סיפוק נפשי, אך כל אחד מגיע להבנה בדרך שונה. שניהם חווים אותה תחושת 
"א-אה" שבבסיסה קורת רוח על כך  שתפיסת עולמם <u>הפכה קוהרנטית ומובנית
יותר</u>. הסיפוק שבהבנה מבטא בטחון גדול יותר בקיום שלנו, ובכך שהעולם,
בסופו של דבר, אינו אקראי ושרירותי כפי שאולי נדמה במבט שטחי</span>.

<span dir="rtl">......</span>

<span dir="rtl">כאשר איננו מבינים משהו, יכולים להיות לכך שלושה
הסברים</span>. <span dir="rtl">ראשית</span>, <span dir="rtl">יכול להיות
ששמענו מילה או מילים , או ראינו סימן, שאיננו יודעים למה הוא מתייחס.
לדוגמא, המילה "כלב" מתייחסת לחיה שעירה בעלת ארבע רגליים, בדרך כלל עם
זנב. אם אף פעם לא ראיתם כלב, ומישהו מזכיר את המילה במהלך שיחה, תרגישו
מבולבלים במקצת.</span>

**<span dir="rtl">(זוהי אי הבנה במובן החלש. אני "קורא" איטלקית, אבל אני
לא מבין אף מילה, צירוף האותיות לא מתקשר במוחי לשום דבר )</span>**

<span dir="rtl">מכשול שני</span> <span dir="rtl">בדרך להבנה הוא לשמוע
דבר אחד ואחר כך לשמוע דבר אחר הנראה סותר את הראשון. אם היו אומרים לכם
שברווזים עפים באוויר, ושצבי מים חיים במים, ואחר כך הייתם שומעים מישהו
אומר שצב מים תפס ברווז (דבר שאכן קורה), הייתם מתבלבלים. איך ייתכן הדבר?
מישהו יצטרך לספר לכם שברווזים נמצאים חלק מהזמן במים, ואז תבינו</span>.

**<span dir="rtl">(זו אי הבנה במובן החזק, הנובעת מסתירה בין קלט כלשהו,
בראיה, בשמיעה, וכו', שסותר מידע קודם ששייך אצלנו. "אני לא מבין למה אברהם
רצה לשחוט את בנו. אני יודע שהוא אדם מוסרי. אה.. עכשיו אני מבין, אלוהים
אמר לו". או "אני לא מבין למה אני רואה את גילה בתל אביב, והרי היא אמרה לי
שהיא נוסעת לשלושה שבועות לחו"ל, הבנתי, אמא שלה חולה).</span>**

**<span dir="rtl">ומכאן, הבנה, זה פשוט חיבור של המידע החדש לאוצר הידע
הקיים, בצורה שיוכל להשתלב בו ללא סתירות.</span>**

**<span dir="rtl">הבעיתיות של חקר שפת בעלי החיים – היא ששיטת המחקר צמודה
לשפה האנושית.</span>**

**<span dir="rtl">המיוחד בשפה האנושית – שיח שאינו צמוד לצרכים מיידים.
למשל השיח הזה.</span>**

**<span dir="rtl">האמנם? האם תמיד הציפור שרה בגלל צורך מיידי?</span>**

**<span dir="rtl">ועל מה אנחנו מדברים?</span>**

**<span dir="rtl">על הכסף שלנו, על כמה אנחנו טובים (בעקיפין קשור לבני
זוג), שרים שירי אהבה, ומזמינים אוכל במסעדה.</span>**

**<span dir="rtl">והמסקנה:</span>**

**<span dir="rtl">גם כאשר אנחנו קוראים ספרי פילוסופיה או מדרשים מלפני
אלפיים שנה, או נואמים בכנסת, או נצמדים לווטסאפ... אנחנו עדיין חיות, או
בשביל לא להעליב, נאמר שהחיות הן אנושיות.</span>**

**<span dir="rtl">ובעצם זה המסר של הפרשה שלנו: אם אלוהים יחליט הוא יפתח
את פי האתון, והיא תסביר לרוכב עליה, המכונה נביא, שהוא לא עליון עליה בשום
מובן.</span>**

<span dir="rtl"></span>
